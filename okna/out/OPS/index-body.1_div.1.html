<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Uvod</title><meta name="author" content="Rok Benčin"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Uvod</span></h1><div class="ss1" id="index-body.1_div.1"><div class="pagebreak" id="pb.7">7</div><p>Filozofijo 20. stoletja so zaznamovala srečanja z umetniškimi deli. Si lahko predstavljamo filozofijo Martina Heideggerja brez komentarjev Van Goghove slike čevljev ali Hölderlinovih pesnitev? Kaj ostane od dela Theodorja W. Adorna, če zanemarimo njegovo soočenje z glasbo Schönberga in Stravinskega? Gilles Deleuze, ki je literaturi, filmu in slikarstvu posvetil velik del svojega opusa, celo pravi, da bi morala biti sodobna filozofska knjiga mešanica detektivskega romana in znanstvene fantastike.</p><p>Toda na kakšen način ti filozofi pristopajo k umetnosti? Kako komentar umetniškega dela postane del filozofskega diskurza? Po eni strani omenjeni avtorji nadaljujejo tradicijo srečanj med filozofijo in umetnostjo, ki onstran nastanka estetike kot samostojne filozofske discipline v 18. stoletju sega vse do Platonove misli o poeziji in Aristotelove obravnave tragedije. Toda po drugi strani se zdi, da od začetka 20. stoletja naprej umetniško delo v filozofijo vstopa z večjo mero avtonomnosti in da srečanje z njim vsaj za nekatere filozofije postane konstitutivno. Uvodoma bomo zato postavili vprašanje, ali je estetika 20. stoletja obstajala, ali je v njenem okviru mogoče misliti tudi še danes in kakšne naj bi bile njene značilnosti. </p><div class="pagebreak" id="pb.8">8</div><p>Na empirični ravni na prvo vprašanje ni težko odgovoriti – vsaka filozofska usmeritev obravnava tudi estetska vprašanja, kar pomeni, da je v 20. stoletju nastalo mnogo različnih estetik. Toda ali je katera od njih prinesla nov način prepleta filozofije in umetnosti? Dva sodobna filozofa, ki sta si postavila to vprašanje, Jacques Rancière in Alain Badiou, filozofiji 20. stoletja v tem kontekstu odrekata inovativnost. Rancière prelom v mišljenju umetnosti postavlja na konec 18. in začetek 19. stoletja, v čas tako imenovane »estetske revolucije«, pri kateri so sodelovali tudi takratni nemški filozofi, s Kantom in Schillerjem na čelu, ko se je izoblikoval tudi enotni pojem umetnosti. Njegova pripoved o revoluciji, ki proizvede nov, »estetski režim identifikacije umetnosti«, je polemično uperjena prav proti pripovedi o modernizmu, ki posebej poudarja umetniške in miselne prelome 20. stoletja. Badiou v pregledu temeljnih shem mišljenja umetnosti, kakor jih najdemo v zgodovini filozofije, ugotavlja, da so filozofske usmeritve v 20. stoletju podale le nove različice starejših shem, niso pa uspele proizvesti nove.</p><p>Namen te knjige nikakor ni ponuditi pregleda vseh usmeritev in pristopov, ki jih lahko najdemo v zadnjem stoletju. Njen namen je raziskati predpostavke in implikacije pozornosti, ki so jo določeni filozofi posvečali umetnosti, in ugotoviti, ali lahko Rancièrovim in Badioujevim pomislekom navkljub pri tako različnih mislecih, kakršni so Heidegger, Adorno ali Deleuze, zasledimo specifično vlogo umetniških del in estetskih vprašanj pri zasnovanju filozofske misli. A kako naj pravzaprav razumemo trditev, da ima estetika konstitutivno vlogo pri nastanku posamezne filozofske zastavitve? Estetika v tem smislu ne nastopa zgolj kot še ena v vrsti filozofskih disciplin, v kateri moramo preizkusiti temeljne koncepte, ampak vprašanja estetike igrajo ključno (čeprav ne tudi izključno) vlogo pri odpira<span class="pagebreak" id="pb.9">9</span>nju filozofskih problemov in formuliranju filozofskih konceptov. To pomeni tudi, da estetska misel ni omejena le na estetska vprašanja. Če iz srečanja z umetniškim delom lahko izpeljemo filozofsko misel, potem ta misel ne zadeva le umetniškega dela, ampak ima lahko kar najširše implikacije – je tudi misel o biti ali svetu.</p><p>Če takšne filozofske zastavitve obstajajo in če ugotovimo, da so problemi, ki jih odpirajo, in koncepti, ki jih zasnujejo, primerljivi, potem lahko govorimo o specifični miselni konstelaciji, ki v filozofiji ustvari določeno zaporedje ali sekvenco, niz problemov in konceptov, ki jim lahko skozi čas sledimo pri določenih filozofih. Imenujmo jo »estetska sekvenca«.</p><p>Temeljno tezo, ki zaznamuje to sekvenco, lahko izrazimo s preprosto trditvijo: <span style="font-style:italic">umetnost misli</span>. Umetnost torej ni le od filozofije povsem ločena domena, ki si jo filozofija postavi za objekt obravnave, ampak filozofija v umetnosti (ali, bolje, v določenih umetniških delih in umetnostnih diskurzih) prepozna mišljenje, ki ima implikacije tudi za formulacijo filozofskih problemov in konceptov. Namen filozofije ni preučevati umetnost (kakor to počneta umetnostna zgodovina in teorija) niti aplicirati filozofskih konceptov na neko posebno področje človekovega delovanja. Njen cilj je v določenih umetniških delih prepoznati misel, ki je istega reda kot misel filozofije. Filozofija preverja konsekvence umetnostne misli za misel sploh. V umetniškem delu lahko obstaja mišljenje, na raven katerega se mora filozofija šele povzpeti, če želi misliti sodobnost.</p><p>Toda misel umetniškega dela naj bi bila filozofiji dosegljiva le pod pogojem opustitve pojma <span style="font-style:italic">mimesis</span> in s tem tradicionalnega filozofskega razumevanja umetnosti kot posnemanja realnosti. Estetika je zaradi tega mogoča le še kot kritika načela reprezentacije. Heidegger tako pravi, da umetnost ne odraža bivajočega, ampak izraža sámo <span class="pagebreak" id="pb.10">10</span>bit; ne posnema dejanskosti, ampak postavlja svet. Po Deleuzu ima umetnost moč suspendirati običajne transcendentalne koordinate čutnega izkustva in obenem postaviti pod vprašaj kategorije razumevanja realnosti. Filozofija mora zato slediti moderni umetnosti, ki ji pokaže pot v podreprezentacijski svet. Reprezentacija namreč po Deleuzu ne pomeni le posnemanja realnosti kot nečesa danega, ampak je reprezentacija način konstitucije same realnosti – vzpostavitve, ki konstitutivno izključuje neko realno. Prav to izključeno realno je tisto, kar se izraža v umetniškem delu in hkrati tisto, kar mora misliti filozofija, ne le v mišljenju umetnosti, ampak tudi v mišljenju biti in sveta. Kritika reprezentacije zato ni le naloga estetike, ampak tudi ontologije in fenomenologije. Estetska sekvenca se torej vzpostavi kot <span style="font-style:italic">preplet estetike, ontologije in fenomenologije</span>, ki temelji na <span style="font-style:italic">kritiki pojma reprezentacije</span>.</p><p>Estetske sekvence seveda ne moremo razumeti zgodovinsko kot dejanske filozofske šole ali usmeritve. Je le hipoteza, da je v nekaterih filozofskih zastavitvah mogoče prepoznati skupne filozofske probleme, na katere pa filozofi odgovarjajo na različne načine. Hipoteza o estetski sekvenci zato bolj kot ugotavljanju podobnosti služi kot ozadje, na katerem bomo lažje prepoznali ireduktibilne razlike med filozofijami.</p><p>Badiou, na primer, svoje pojmovanje ontologije zasnuje kot alternativo dolgi prevladi Heideggerja na tem področju. Njegovo ontologijo zaradi pojmovanja biti kot razkrivanja označi za »poetično ontologijo«, medtem ko sam mišljenje biti namesto na poezijo naveže na matematiko, ki lahko misli bit, čeprav ta ostaja radikalno odtegnjena vsakršnemu, tudi pesniškemu izkustvu. Povsem drugo vprašanje pa je, kot bomo videli, ali Badiou podobno gesto popolne ločitve od Heideggerja uspe izvesti tudi na področju estetike.</p><div class="pagebreak" id="pb.11">11</div><p>Takšno alternativno estetiko, ki pa jo lahko še vedno obravnavamo v okviru estetske sekvence, najdemo pri Adornu, ki za opis umetniškega dela kot filozofsko metaforo uporabi Leibnizev koncept »monade« ali natančneje, »monade brez oken«. S tem se Adorno navidez priključuje toku antireprezentacijske estetike, saj je monada popolnoma slepa, samozadostna entiteta, ki ne komunicira s svojim okoljem in v katero ne more nič vstopiti ne iz nje izstopiti. Takšno je tudi moderno umetniško delo, ki ne odraža, posnema ali reprezentira sveta. Toda Leibnizev koncept monade ima tudi svojo drugo plat – monade niso le ontološke substance, ampak so definirane kot percepcije ali perspektive, skratka že fenomenološko, na ravni pojavnosti. Na to dvoumnost v svoji rabi koncepta monade meri Adorno – vsaka monada prav v svoji zaprtosti zrcali celotni univerzum. Umetniška dela, ki so na ravni svojega pojma, tako po Adornu reprezentirajo svet, ne da bi ga posnemale.</p><p>Adornova estetika ne temelji le na kritiki reprezentacije, za tančico katere bi naleteli na razkritje biti, temveč si za nalogo zada preoblikovati pojem reprezentacije. Svojevrsten odmev takšne zastavitve najdemo pri Rancièru, ki trdi, da je umetnost estetske revolucije nastala prav s porušenjem konvencij, ki so prej omejevale umetniško reprezentiranje. Načelo <span style="font-style:italic">mimesis</span> Rancière razume kot niz pravil, ki hierarhizirajo umetniške snovi in določajo formalne zakonitosti njihovega posnemanja. Umetnost estetskega režima s temi pravili prelomi, saj je zanjo vsaka snov enakovredna z vsako drugo, formalni načini reprezentacije pa postanejo stvar singularne invencije. Na podlagi Badioujeve ontologije ter Adornove in Rancièrove estetike zato v nadaljevanju poskušam razviti drugačno pojmovanje reprezentacije, za katero uporabim zrcalno verzijo Adornove konceptu<span class="pagebreak" id="pb.12">12</span>alne metafore. Umetniška dela lahko, če je reprezentacija brez omejitev ali onstran načel posnemanja, opišemo kot <span style="font-style:italic">okna brez monad</span>.</p><p>Koncept monade odpira še en problem, problem sveta. Estetska sekvenca obravnava fenomenološke implikacije teze (v Heideggerjevi formulaciji), da umetniško delo <span style="font-style:italic">ne posnema, ampak postavlja svet</span>. S tem obudi Leibnizevo problematiko možnih svetov. Po Deleuzu naj bi Leibniz mnoštvo svetov omejil z božjim izborom enega samega, najboljšega možnega sveta, danes pa, tudi po zaslugi umetnosti, <span style="font-style:italic">mnoštvo svetov postane dejansko</span>. Kako bit, ki se prezentira kot mnoštvo, oblikuje neki svet, je tudi problematika Badioujeve fenomenologije; Rancière pa se v svojih komentarjih moderne literature sprašuje, kako je mnoštvo svetov povezano s fikcijo kot prezentacijo sveta, ki je bolj resničen od dejanskega.</p><p>V prvem delu knjige obravnavam ontološke in estetske implikacije kritike reprezentacije, predvsem pri Heideggerju in Deleuzu, ter zaostritev te kritike, ki jo pri nekaterih avtorjih (Jean-François Lyotard, Gérard Wajcman) prinese koncept nepredstavljivega. S pomočjo Badioujeve ontologije in Rancièrove estetike nato poskušam odgovoriti na probleme antireprezentacijske filozofije in formulirati drugačno pojmovanje reprezentacije. Tematiko zaokroži razprava o vlogi metafore (tesno povezani z reprezentacijo) v sodobni filozofiji.</p><p>Drugi del odpira vprašanje pojma sveta, kakor se kaže v sodobnih branjih Leibnizeve problematike možnih svetov – pri Deleuzu, Badiouju in Giorgiu Agambenu, pri katerih klasično nasprotje med možnimi svetovi in dejanskim svetom več ne zadostuje. Na to problematiko se navezuje tudi Rancièrova kritika možnega kot temeljne kategorije estetike reprezentacijskih omejitev, ki jo izpelje v navezavi na moderno literaturo. Od koncepta možnega sveta bomo tako prešli h konceptu <span style="font-style:italic">sveta fikcije</span>, ki ga razvijam tudi ob branju dveh <span class="pagebreak" id="pb.13">13</span>(tudi za filozofijo) ključnih modernih literarnih opusov, ki odpirata problem odnosa med knjigo in svetom: Mallarméjeve poezije in Proustove proze.</p><p>V zaključnem delu obravnavam način, na katerega filozofija bere posamična umetniška dela. Ali lahko na podlagi srečanja z umetniškim delom nastane filozofski koncept, ali pa – kakor filozofiji pogosto očitajo umetnostne vede – filozofi umetnost le izrabljajo za ilustracijo svojih spekulativnih konstruktov? Na kakšen način je mogoče reči, da filozofsko branje <span style="font-style:italic">ni interpretacija</span>, temveč<span style="font-style:italic"> intervencija</span> v tekst? S tem je povezano tudi vprašanje, kako je znotraj kategorij estetske sekvence mogoče po eni strani razumeti avtonomijo umetniškega dela, po drugi pa način, na katerega se v delo vpisuje domena političnega. V zadnjem poglavju se vrnem k vprašanju filozofije: kako filozofija, če ni več mogoča v obliki sistema v tradicionalnem smislu, lahko povezuje miselne implikacije različnih domen in disciplin?</p></div></div></body></html>