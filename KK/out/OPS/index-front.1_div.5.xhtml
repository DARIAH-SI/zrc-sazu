<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>BITKA, KI JE SPREMENILA (TUDI SLOVENSKO) ZGODOVINO</title><meta name="author" content="Karl Kastl"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">BITKA, KI JE SPREMENILA (TUDI SLOVENSKO) ZGODOVINO</span></h1><div class="preface" id="index-front.1_div.5"><div class="pagebreak" id="pb.7"> [7] </div><p>Vojna med Avstrijo in Prusijo leta 1866 in zlasti znamenita bitka pri Kraljevem Gradcu v začetku julija je bila ena tistih, ki so najbolj vplivale na nadaljnjo usodo habsburške monarhije in srednje Evrope na sploh. Po eni strani je omogočila krepitev Prusije in pospešila združitev Nemčije pod pruskim vodstvom, po drugi strani pa je oslabila Avstrijo (ta je med drugim izgubila Benečijo, ki jo je morala prepustiti pruski zaveznici Italiji) in leto zatem (1867) pripeljala do nastanka dvojne monarhije – Avstro-Ogrske.</p><p>V vojni, ki se je bíla na dveh frontah, italijanski in češki (pruski), je po nekaterih ocenah sodelovalo tudi 20.000 Slovencev, kar je predstavljalo nekaj manj kot 5 % celotnega moštva. Večino "slovenskega kontingenta« so sestavljali navadni vojaki, nekaj je bilo tudi častnikov. Mnogi izmed njih so pozneje napredovali po častniški karierni lestvici in nekateri so si ob koncu vojaške kariere pred priimek smeli dodati tudi plemiški "von«. Podatki o slovenskih udeležencih vojne leta 1866 so zelo skopi in razpršeni po arhivskem gradivu. Na posamezne drobce naletimo zlasti pri raziskovanju posameznikov, ki so pozneje dosegli plemstvo. Tako npr. personalne mape častnikov (t. i. <span style="font-style:italic">Qualifikationslisten</span> v dunajskem Vojnem arhivu) ali pa dokumentacija v zvezi s plemiškimi povzdigi razkrijejo, da je bilo kar nekaj Slovencev, ki so se bojevali tako na italijanskem<span id="ftn1_return"><a class="notelink" title="Npr. Janez Polajnar (pozneje pl. Kankerburg), Andrej (pl.) Slivnik iz Zgornjih Gorij, Matija Zitterer (pozneje pl. Casa Cavalchina) iz Ljubljane …" href="#ftn1"><sup>1</sup></a></span><span class="pagebreak" id="pb.8"> [8] </span></p><p>Kljub temu poznamo danes v slovenski historiografiji žal le malo znanstvenih razprav na to temo. Večinoma gre za krajše pregledne prispevke v poljudnih ali strokovnih revijah na podlagi (tuje) literature. Še manj je ohranjenih neposrednih pričevanj o vojni ali posameznih bitkah. Eno takšnih je (resda kratka) omemba v spominih Frana Šukljeta, ki razkriva, da se je vojnemu pohodu proti Prusiji poleti 1866 kot prostovoljec pridružil zaradi spora s srednješolskimi učitelji. Sodeloval je v bitki pri Kraljevem Gradcu, bil tam ranjen in ujet, a se je pozneje vrnil domov na Kranjsko.<span id="ftn3_return"><a class="notelink" title="Šuklje, Fran: Iz mojih spominov. Ljubljana: Slovenska matica, 1988, str. 47–61." href="#ftn3"><sup>3</sup></a></span></p><p>Zato so toliko bolj dragocena pričevanja, ki so se ohranila do današnjih dni. Eno takšnih so spomini Karla Kastla (1848–1920), za katerega je bitka pri Kraljevem Gradcu pomenila ognjeni krst in je na njem pustila neizbrisen pečat. Neposredne izkušnje na češkem bojišču je začel zapisovati kmalu po bitki, že konec leta 1866, in jih končal spomladi naslednje leto. Da se je odločil za ta korak, je po svoje presenetljivo, saj je bil takrat še zelo mlad in še ni presegel najstniške dobe. Kljub temu je znal pronicljivo opazovati dogajanje okoli sebe in je opozoril na napake, ki so botrovale porazu avstrijske vojske. Besedilo je napisano na stvaren, na trenutke tudi trpko komičen način, značilen za vojaško življenje. Proti koncu je sicer bolj faktografsko, manj narativno, kar pa ne zmanjšuje njegovega pomena kot celote oz. historične vrednosti, ki jo ima za današnji čas.</p><p>Kastl ni bil slovenskega rodu, a kljub temu tesno povezan s slovenskim prostorom in slovensko zgodovino. Doma je bil iz Spodnje Avstrije (rodil se je leta 1848 v Badnu), a ga je usoda kot častnika v začetku osemdesetih let 19. stoletja pripeljala v Ljubljano. Tu si je našel ženo, si ustvaril družino in se dejavno vključil v ljubljansko javno življenje na gospodarskem in socialnem področju. Konec monarhije je bil zanj hud udarec. Pred njegovimi očmi je razpadel svet, ki ga je poznal, ga imel rad in ga pomagal soustvarjati. V novi državi je sicer prisegel zvestobo novemu kralju, a je to storil s težkim srcem. Kmalu je začel bolehati in se avgusta 1920 tudi poslovil od tega sveta.</p><p>Kastl ni imel nagnjenja le do vojaštva, ampak je bil tudi nadarjen amaterski umetnik. Umetniško žilico je podedovala njegova starejša hči Elza, pozneje poročena Obereigner (1884–1973), ki je bila ena najbolj znanih slikark in kipark na Slovenskem. Njej gre tudi zasluga za ohranitev očetovih spominov. Ti so se namreč v njegovi zapuščini ohranili v težko berljivi gotici in Elza jih je kmalu po očetovi smrti prepisala v latinico in na ta način ohranila do današnjih dni, saj se je originalno besedilo medtem izgubilo. Elzin rokopisni prepis je Kastlova vnukinja Liza Hribar<span class="pagebreak" id="pb.9"> [9] </span> (roj. Obereigner) posodila sestrični v Badnu. Skoraj bi se bil izgubil tudi ta, a se je v zapuščini pokojne sestrične (oz. tete) končno le našel. Pred nedavnim je Elzin prepis pretipkala ena od Kastlovih pravnukinj Karin Woschitz, iz nemščine pa ga je prevedla druga Kastlova pravnukinja Angelika Hribar. Kastlovi spomini na bitko pri Kraljevem Gradcu so tako počakali na pravo priložnost, da se predstavijo širši javnosti. 150. obletnica bitke, ki jo obeležujemo letošnje leto (2016), je nedvomno primeren trenutek za to.</p><p>Težišče pričujoče knjige so torej Kastlovi spomini na začetke njegove vojaške kariere, izbruh sovražnosti s Prusijo, njegov odhod na bojišče na Češkem in sâmo bitko pri Kraljevem Gradcu. Spomine, ki so pisani v nemščini, je, kot rečeno, prevedla njegova pravnukinja Angelika Hribar in so tu objavljeni v obeh jezikih. Prevajanje teksta je predstavljalo svojevrsten izziv. Ne le, da je Kastlov slog za današnji čas nekoliko arhaičen, pač pa je velike težave predstavljalo tudi prevajanje nemške vojaške terminologije v slovenščino. Angelika Hribar se je odlično spoprijela s tovrstnimi prevajalskimi izzivi: z uporabo slovenskih arhaizmov je ujela duh časa izpred poldrugega stoletja in se približala takratni slovenščini, po drugi strani pa ji je uspelo s pomočjo germanistov in raziskovalcev vojaške zgodovine najti ustrezne slovenske prevode za nemške vojaške izraze.</p><p>Same spomine uokvirjajo in postavljajo v historični kontekst trije dodatni prispevki. Rok Stergar je predstavil širše politično dogajanje v Srednji Evropi od padca Napoleona in vzpostavitve postnapoleonske Evrope do izbruha sovražnosti med Avstrijo in Prusijo, ki so kulminirale v oboroženem spopadu leta 1866. Miha Šimac je s pritegnitvijo manj poznanih arhivskih virov opisal vojaško pot Karla Kastla in jo vpletel v detajlni opis bitke pri Kraljevem Gradcu. Nazadnje sledi še osebna predstavitev Karla Kastla, njegove družine in njegovega bivanja v Ljubljani. Ta del je prispevala – tako kakor prevod Kastlovih spominov – Angelika Hribar.</p><p>150 let od nastanka se tako spomini Karla Kastla na njegov ognjeni krst pri Kraljevem Gradcu predstavljajo javnosti. Današnjemu slovenskemu bralcu odstirajo pogled na nekoliko zamolčano poglavje v zgodovini nekdanje skupne domovine in hkrati ohranjajo spomin na človeka, ki je tako v uniformi kot v civilu deloval v dobrobit te domovine.</p><p><span style="font-style:italic">Miha Preinfalk</span></p><div class="pagebreak" id="pb.10"> [(10)] </div></div><!--Notes in [div]--><div class="notes"><div class="note" id="ftn1"><span class="noteLabel">1. </span><div class="noteBody">Npr. Janez Polajnar (pozneje pl. Kankerburg), Andrej (pl.) Slivnik iz Zgornjih Gorij, Matija Zitterer (pozneje pl. Casa Cavalchina) iz Ljubljane …</div> <a class="link_return" title="Go back to text" href="#ftn1_return">↵</a></div><div class="note" id="ftn3"><span class="noteLabel">3. </span><div class="noteBody">Šuklje, Fran: Iz mojih spominov. Ljubljana: Slovenska matica, 1988, str. 47–61.</div> <a class="link_return" title="Go back to text" href="#ftn3_return">↵</a></div></div></div></body></html>