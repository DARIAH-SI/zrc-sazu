<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>MARKO MANDIĆ</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">MARKO MANDIĆ</span></h1><div class="ss1" id="index-body.1_div.6"><div class="pagebreak" id="pb.090"> [(90)] </div><div class="pagebreak" id="pb.091"> [91] </div><div class="figure"><img src="media/06.png" alt=", gledališki in filmski&#xA;                        igralec (* Slovenj Gradec, 8. junij 1974)" class="graphic"/><div class="caption"><span style="font-weight:bold">Mandić, Marko</span>, gledališki in filmski igralec (* Slovenj Gradec, 8. junij 1974)</div></div><p>V Velenju je obiskoval osnovno šolo in gimnazijo, kjer je bil med pobudniki Gimnazijade, odmevnega kulturniškega srečanja slovenskih gimnazij. Študiral je igro na Akademiji za gledališče, radio, film in televizijo (AGRFT) v Ljubljani, še pred zaključkom študija pa se je leta 1996 eno leto izpopolnjeval na Lee Strasberg Theatre Institute v New Yorku in v HB Studiu. Kljub finančnim težavam je bil odločen, da opravi intenzivni tečaj Strasbergove metode igranja, sicer pa so ga zaradi njegove zavzetosti pri študiju po posredovanju znanega ameriškega dramatika Israela Horovitza oprostili šolnine za zadnji semester. </p><p>Kasneje je to izkušnjo opisal kot pozitivno, saj je šlo za intenzivne čutno-spominske vaje, ko so »prebujali tvoj inštrument«, a ne ravno usodno pomembno za njegov način igre. Imel da je srečo, da je bil udeleženec programa profesorice Ute Hagen, enega od petih velikih imen, ki so v New Yorku delovala po drugi svetovni vojni, in je tam dobil vpogled tudi v njeno metodo, ampak metode so »tako ali tako vse napeljane k temu, da te kot igralca podpirajo, odpirajo in ti širijo horizont, kako pristopati k delu. Zdi se mi, da te vsaka metoda, v katero se slepo zakoplješ in jo imaš za edino zveličavno, vleče stran od tvojega središča. Vsa navodila, ki jih dobivaš od režiserjev, sodelavcev, od kogarkoli, moraš spustiti prek svojega mehanizma, ustroja, telesa, da si na koncu izoblikuješ svojo metodo.«</p><div class="pagebreak" id="pb.092"> [92] </div><p>Leta 1997 je za vlogo Plunka v predstavi <span style="font-style:italic">Razredni sovražnik</span> Nigela Williamsa in v režiji Vojka Zidarja prejel študentsko Prešernovo nagrado, študij na AGRFT pa je zaključil leto kasneje z vlogo Dioniza v uprizoritvi <span style="font-style:italic">Bakanalije</span> v letniku profesorjev Janeza Hočevarja in Dušana Jovanovića. Že v času študija je igral v predstavah SNG Drama Ljubljana, denimo v odmevni predstavi <span style="font-style:italic">Indijc hoče u Bronx</span> Israela Horovitza v režiji Mateje Koležnik, leta 1998 pa se je tam tudi zaposlil.</p><p>V dveh desetletjih je v ljubljanski Drami izoblikoval veliko večino od skupaj dvainosemdesetih vlog, kljub zasedenosti v matični gledališki hiši pa je sodeloval tudi v projektih drugih institucionalnih in predvsem neinstitucionalnih gledališč, samostojnih performansih in v dveh ducatih filmov in televizijskih nadaljevank. Zanj je značilna skoraj neizmerna eruptivna energija, ki se ne manifestira samo v bolj radikalno zastavljenih ali pogosto mejnih odrskih pozicijah, temveč neredko izbruhne tudi pri bolj subtilnih, celo elegičnih interpretacijah likov: »Enostavno čutim, da po mirnem govorjenju moram malo zavpiti, zakričati, da bi se potem spet umiril. Tako pač čutim menjavanje ritmov in se pri tem, priznam, pogosto držim neke šablone, ki jo včasih uporabljam čisto podzavestno. Pomagam si tudi s povišanimi glasovi. Šablone se oprimem, se vanjo zatečem, ko se ne počutim čisto varno ali pa svobodno v izrekanju besedila. Ko sem malo zgubljen, zakričim, da se lahko spočijem.«</p><p>Ena od prelomnic v njegovem opusu je bil nedvomno angažma v predstavi <span style="font-style:italic">Razmadežna</span> Sarah Kane, ki je takoj po prvi uprizoritvi v londonskem gledališču Royal Court leta 1997 dobila oznako škandalozna, saj so jo uvrstili med t. i. dramatiko nove brutalnosti, saj mdr. uprizarja tudi sicer navidezno, vendar kljub temu dovolj evidentno nazorno raztelešenje človeka in spolni odnos med sestro in mrtvim bratom. V inscenaciji tega dela oziroma upodobitvi Tinkerja v uprizoritvi ljubljanske Drame in v režiji Jerneja Lorencija leta 2001 je (tako Mandić) dobil priložnost ustvariti drugačno vlogo, kot jih je oblikoval do takrat. Uspel je sprostiti nekatere do tedaj prikrite ali celo zatajevane igralske karakteristike.</p><p>Ta vloga je pomenila razviden začetek poudarka na telesnem, fizičnem in izrazito ekspresivnem v Mandićevi igri, ki se neredko stopnjuje vse do maničnosti in deliričnosti. Vendar pri tem ni sledu kakšnega ekshibicionizma, temveč zgolj brezpogojna zavezanost igralskemu poslanstvu ter preizkušanju meja izraznosti, kar zelo verjetno počne bolj brezkompromisno in radikalno kot kateri koli slovenski igralec doslej. Podobno velja v Mandićevem primeru tudi za goloto na odru, ki prav tako služi zgolj stopnjevanju sugestivnosti in popolni identifikaciji s posameznimi liki in situacijami in nikoli ni sama sebi namen.</p><div class="pagebreak" id="pb.093"> [93] </div><p>Na svoj igralski potencial in skoraj čudežno psihofizično kondicijo je opozoril že zelo zgodaj, nato pa je svoj tempo le še stopnjeval. Ob natančnem izrisu likov ter raziskovanju njihovega referenčnega prostora ni njegova izrazita individualnost nikoli ovira za vzpostavljanje poglobljenih interakcij in razmerij z drugimi protagonisti. Že na začetku je prepričal s številnimi vlogami, še posebej plodna – tako po igralski plati kot po formalnih priznanjih – je bila sezona 2001/2002, ko je ob že omenjenem Tinkerju v <span style="font-style:italic">Razmadežni</span> dobil ovacije in nagrade še za vloge Todda (<span style="font-style:italic">Daleč stran</span>), Christiana (<span style="font-style:italic">Praznovanje</span>), Kostje (<span style="font-style:italic">Četrta sestra</span>) in Boba (<span style="font-style:italic">Primestje</span>), ki jih je ustvaril v ljubljanski Drami.</p><p>Kljub temu da je zaradi zasedenosti v ljubljanski Drami v drugih institucijah gostoval relativno malo, je bil že angažma v izrazito raznorodnih predstavah, ki so jih oblikovali različni režiserji s specifičnimi pristopi in avtorskimi poetikami, dovolj, da v njegovi igri ni nikoli niti sledu rutine, kar velja tudi za predstave, ki so bile velikokrat ponovljene. Pri tem je morda najbolj ilustrativen njemu ljub citat, tj. verz Srečka Kosovela: Ne bodimo mehanični, bodimo električni.</p><p>Kako električen zna biti Mandić, dokazuje predvsem njegova trilogija solo performansov <span style="font-style:italic">Ekstrakt Mandić</span>, <span style="font-style:italic">Viva Mandić</span> in <span style="font-style:italic">MandićStroj</span>, ki je bila realizirana v sodelovanju s kolektivom Via Negativa in režiserjem Bojanom Jablanovcem. <span style="font-style:italic">Ekstrakt Mandić</span> z realnim masturbiranjem je morda v javnosti najbolj odmevna akcija, čeprav ostaja v trilogiji skoraj marginalna, enako velja za performans <span style="font-style:italic">Viva Mandić</span>, ki je nazorna manifestacija igralskega napora, saj igralec, zvit v plastično folijo, po enournem performansu izpije kozarec lastnega znoja.</p><p>Zato pa ima projekt <span style="font-style:italic">MandićStroj</span> že skoraj kultni značaj. V njem igralec in performer raziskuje vlogo igralca kot »stroja za proizvodnjo emocij«, kot medija identifikacije in kot telesa fascinacije. Po prvi uprizoritvi leta 2011, v kateri je predstavil sedemintridesetih vlog iz različnih predstav, je performans še vedno na programu, trenutno pa je število likov, ki jih Mandić interpretira, naraslo na oseminpetdeset. Kot izhodišče in hkrati pojasnilo ter komentar služijo tri vprašanja: 1. Zakaj vse to počenjam? 2. Komu je vse to namenjeno? 3. Čemu pravzaprav služim? In trije odgovori: 1. Zase. 2. Meni. 3. Sebi. Viva Mandić! Ekshibicionist, narcis, norec, intelektualec, žival, egoist, artist.</p><p>Kar zadeva angažmaje izven matične gledališke hiše, velja opozoriti še na obsežno sodelovanje z režiserjem Ivico Buljanom in ljubljanskim Mini teatrom, ki je svojevrsten vrhunec doseglo leta 2015 s predstavo <span style="font-style:italic">Pilad</span> po motivih Piera Paola Pasolinija v znamenitem gledališču La MaMa v New Yorku. Šlo je za skupni projekt z igralskim ansamblom The Great Jones Company, osrednji lik Pilada <span class="pagebreak" id="pb.094"> [94] </span>pa je interpretiral Marko Mandić. Kritike so bile evforične, ameriški dramatik in kritik Aurin Squire je v <span style="font-style:italic">New York Theatre Review</span> zapisal, da je Mandić »eden najpogumnejših igralcev v mestu, ki se je do konca in brez strahu predajal vsakemu prizoru, vsaki gesti, vsaki orgiji, vsaki bitki. Režiser Ivica Buljan kot mojster ceremonij oblikuje kaos, tako da z vrhunci predstave doseže višine norosti – morda bi nam na odrih tega mesta koristilo več slovenskega poguma.«</p><p>Dovolj impresiven je tudi Mandićev filmski opus. Po študijskem filmu <span style="font-style:italic">Syrya</span> iz leta 1995 in filmu <span style="font-style:italic">Ekspres, Ekspres</span> Igorja Šterka dve leti kasneje je bil pred kamerami dokaj redno, še posebej pa se je njegov tovrstni angažma intenziviral v zadnjih petih letih, ko je sodeloval tudi v številnih tujih, predvsem nemških filmskih projektih. Med slovenskimi velja omeniti film <span style="font-style:italic">Barabe!</span> režiserja Mirana Zupaniča iz leta 2001, pa film <span style="font-style:italic">Vladimir</span>, ki ga je leta 2002 režiral Zoran Živulović, in predvsem <span style="font-style:italic">Inferno</span>, ki ga je leta 2011 posnel Vinko Möderndorfer, Mandić pa je za osrednjo vlogo prejel tudi nagrado za najboljšega igralca na Aleksandrijskem filmskem festivalu sredozemskih dežel v Kairu.</p><p>V Nemčiji se je najprej predstavil kot Joska Bodrov v televizijski nadaljevanki <span style="font-style:italic">Im Angesicht des Verbrechens</span> (Pred obličjem zločina), ki je bila razglašena za najboljšo nemško nadaljevanko leta 2010, Mandić pa je skupaj z drugimi prejel nagrado za posebne dosežke v igranem televizijskem programu. Ta vloga mu je odprla vrata do različnih nemških televizijskih studijev, leta 2013 je nastopil v vlogi Carla Boehmerja v svojevrstnem nemškem vesternu <span style="font-style:italic">Gold</span> (Zlato) pa v detektivski seriji <span style="font-style:italic">Der Alte</span> (Stari), postapokaliptični fantaziji <span style="font-style:italic">Ende Neue</span>, manjšo vlogo pa tudi v visokoproračunskem filmu <span style="font-style:italic">Nackt unter Wölfen</span> (Goli med volkovi) režiserja Philippa Kadelbacha. Leta 2007 se je kot slovenski predstavnik na Berlinalu predstavil s kolažem filmov tudi v okviru programa Zvezde v vzponu (Shooting Stars), trenutno pa poteka snemanje komedije <span style="font-style:italic">Doch wir lächeln zurück</span>, ki bo v kinematografe predvidoma prišla v letu 2019.</p><p>Nedvomno ostaja srž delovanja Marka Mandića oblikovanje vlog v matični ljubljanski Drami. Med številnimi vlogami je težko izpostaviti posamezne, izbor je težak in pravzaprav nesmiseln. Morda velja posebej opozoriti na vloge Poliba v drami Iva Svetine <span style="font-style:italic">Ojdip v Korintu</span>, dr. Strnena v <span style="font-style:italic">Romantičnih dušah</span> Ivana Cankarja, Friderika Wetterja v predstavi <span style="font-style:italic">Katica iz Heilbronna</span> Heinricha von Kleista in še zlasti na Macbetha v drami <span style="font-style:italic">Macbeth</span> po Shakespearu Heinerja Müllerja, ki je bil izveden v ljubljanskem Mini teatru.</p><p>Ob izjemni predanosti in poglobljenem študiju lika je zanj značilna tudi strast do improvizacije: »Improvizacija mi je ljuba na vseh vajah, saj te le to raznoliko <span class="pagebreak" id="pb.095"> [95] </span>odkrivanje vloge pripelje do tistega končnega rezultata. Bolj uživam, ko stvari niso zacementirane, točno določene že od samega začetka. Zagotovo moraš v ustvarjalnem procesu z neko določeno, matematično logiko prenesti življenje junaka na oder, a impro proces, v katerega je igralec vpet na poti do vloge, ki jo bo potem dejansko odigral, je tisti, ki me izjemno veseli, navdušuje. Je pa improvizacija dovoljena oziroma kar neizogibna tudi na odru, med predstavo, še posebej, če se zgodi kakšen spominski blackout,« je dejal v enem od intervjujev.</p><p>Poročen je z igralko Pio Zemljič. Nekajkrat sta na odru nastopila skupaj, najbolj odmeven je bil nedvomno projekt Pascala Ramberta <span style="font-style:italic">Zapiranje ljubezni</span> v režiji Ivice Buljana. Kot je dejal Mandič, »ta predstava sicer 'zapira' ljubezen, vendar govori izključno o tej temi. Poskuša jo izgnati iz telesa in glave, vendar dokazuje, da je tukaj. Gledališče ni več rezervirano zgolj za velike in katastrofične teme, vanj se vračajo ljubezen in čustva, spreminja se tudi način, saj je dolgo veljalo, da je treba ljubezen obravnavati z distance ali z elementom ironije. Ironija je tukaj ostala na obešalniku za vrati, vse je smrtno resno.«</p><p>Da Marko Mandić z leti ne izgublja kondicije, ne v dobesednem in ne v prenesenem pomenu, dokazuje projekt <span style="font-style:italic">Skupaj</span> iz leta 2018: v tandemu s plesalko in koreografinjo Lejo Jurišić izvede kar šest ur trajajoči performans. Z zanj značilno enostavno in obenem brezkompromisno premiso preigrava skoraj vse dihotomije in pri tem spozna, da je temelj za sobivanje in sodelovanje deliti čas in prostor.</p><p>Številne Mandićeve vloge so bile nagrajene. Mdr. je leta 1997 prejel študentsko Prešernovo nagrado, leta 2000 nagrado na Festivalu komornega teatra v Umagu, leta 2002 Borštnikovo nagrado in nagrado Sklada Staneta Severja, leta 2007 nagrado Shooting Stars Award, Berlinale in Borštnikovo nagrado, ki jo je prejel tudi naslednje leto. Leta 2009 je prejel nagrado Prešernovega sklada in Borštnikovo nagrado, leta 2011 pa nagrado Judita (dramski program) za najbolj uspešnega umetnika na Splitskem festivalu in nagrado Društva gledaliških kritikov in teatrologov Slovenije za najboljšo uprizoritev sezone 2010/11 (<span style="font-style:italic">MandićStroj</span>). Leta 2012 je prejel nagrado Satir na festivalu SKUP 2012, leta 2016 pa grb Mestne občine Velenje za priznano mednarodno gledališko in filmsko ustvarjanje.</p><div class="abstract" id="index-body.1_div.6_div.1"><h2><span class="head">POVZETEK</span></h2><p>V Velenju je obiskoval osnovno šolo in gimnazijo, kjer je bil med pobudniki Gimnazijade, odmevnega kulturniškega srečanja slovenskih gimnazij. Študiral je <span class="pagebreak" id="pb.096"> [96] </span>igro na AGRFT v Ljubljani, še pred zaključkom študija pa se je leta 1996 eno leto izpopolnjeval na Lee Strasberg Theatre Institute v New Yorku in v HB Studiu. Leta 1997 je za vlogo Plunka v predstavi <span style="font-style:italic">Razredni sovražnik</span> Nigela Williamsa in v režiji Vojka Zidarja prejel študentsko Prešernovo nagrado; študij na AGRFT je zaključil leto kasneje z vlogo Dioniza v uprizoritvi <span style="font-style:italic">Bakanalije</span> v letniku profesorjev Janeza Hočevarja in Dušana Jovanovića. Že v času študija je igral v predstavah SNG Drama Ljubljana, denimo v odmevni predstavi <span style="font-style:italic">Indijc hoče u Bronx</span> Israela Horovitza v režiji Mateje Koležnik, leta 1998 pa se je tam tudi zaposlil. V dveh desetletjih je v ljubljanski Drami izoblikoval veliko večino od skupaj dvainosemdesetih vlog, kljub zasedenosti v matični gledališki hiši pa je sodeloval tudi v projektih drugih institucionalnih in predvsem neinstitucionalnih gledališč, samostojnih performansih in v dveh ducatih filmov in televizijskih nadaljevank. Zanj je značilna skoraj neizmerna eruptivna energija, ki se ne manifestira samo v bolj radikalno zastavljenih ali pogosto mejnih odrskih pozicijah, temveč neredko izbruhne tudi pri bolj subtilnih, celo elegičnih interpretacijah likov. Ena od prelomnic v njegovem opusu je bil nedvomno angažma v predstavi <span style="font-style:italic">Razmadežna</span> Sarah Kane, ki je takoj po prvi uprizoritvi v londonskem gledališču Royal Court leta 1997 dobila oznako škandalozna. Ta vloga pomeni razviden začetek poudarka na telesnem, fizičnem in izrazito ekspresivnem v Mandićevi igri, ki se neredko stopnjuje vse do maničnosti in deliričnosti. Vendar pri tem pravzaprav ni sledu kakšnega ekshibicionizma, temveč zgolj brezpogojna zavezanost igralskemu poslanstvu ter preizkušanju meja izraznosti, kar zelo verjetno počne bolj brezkompromisno in radikalno kot kateri koli slovenski igralec doslej. Podobno velja v Mandićevem primeru tudi za goloto na odru, ki prav tako služi zgolj stopnjevanju sugestivnosti in popolni identifikaciji s posameznimi liki in situacijami ter nikoli ni sama sebi namen. Nedvomno ostaja srž delovanja Marka Mandića oblikovanje vlog v matični ljubljanski Drami. Morda velja posebej opozoriti na vloge Poliba v drami Iva Svetine <span style="font-style:italic">Ojdip v Korintu</span>, dr. Strnena v <span style="font-style:italic">Romantičnih dušah</span> Ivana Cankarja, Friderika Wetterja v predstavi <span style="font-style:italic">Katica iz Heilbronna</span> Heinricha von Kleista in še zlasti na Macbetha v drami <span style="font-style:italic">Macbeth</span> po Shakespearu Heinerja Müllerja, ki je bila izvedena v ljubljanskem Mini teatru.</p></div><div class="bibliography" id="index-body.1_div.6_div.2"><div class="pagebreak" id="pb.097"> [97] </div><h2><span class="head">VIRI IN LITERATURA</span></h2><div class="ss3" id="index-body.1_div.6_div.2_div.1"><h3><span class="head">ČASOPISNI VIRI</span></h3><div class="biblfree">Golob, Tadej. »Marko Mandić – intervju«. <span style="font-style:italic">Playboy</span>, 22. 10. 2013.</div><div class="biblfree">Horvat, Marjan. »Marko Mandić, gledališki in filmski igralec«. <span style="font-style:italic">Mladina</span>, 9. 12. 2011.</div><div class="biblfree">Jaklič, Tanja. »Zanimajo me suha čustva«. <span style="font-style:italic">Delo</span>, 20. 1. 2003.</div><div class="biblfree">Rak, Peter. »Pia Zemljič in Marko Mandić: v gledališče se vrača ljubezen«. <span style="font-style:italic">Delo</span>, 22. 8. 2013.</div><div class="biblfree">Squire, Aurin. »Pylade at La MaMa«. <span style="font-style:italic">New York Theatre Review</span>, 15. 12. 2015.</div></div><div class="ss3" id="index-body.1_div.6_div.2_div.2"><h3><span class="head">SPLETNI VIRI</span></h3><div class="biblfree">Sigledal.org. <a class="link_ref" href="http://sigledal.org/geslo/Marko_Mandi%C4%87">»Marko Mandić«</a>. Pridobljeno septembra 2018.</div><div class="biblfree">Siol.net. Đukić, Igor. <a class="link_ref" href="https://siol.net/trendi/svet-znanih/marko-mandic-estet-ekshibicionist-norec-egoist-in-perfekcionist-305644">»Marko Mandić – estet, ekshibicionist, norec, egoist in perfekcionist?«</a>, 23. 5. 2012. Pridobljeno septembra 2018.</div><div class="biblfree"/></div><div class="ss3" id="index-body.1_div.6_div.2_div.3"><h3><span class="head">FOTO:</span></h3><p>avtor Primož Predalič.</p></div></div><div class="byline"><span style="font-weight:bold">Peter Rak</span>, diplomirani umetnostni zgodovinar, novinar in kritik, <span style="font-style:italic">Delo</span>, Dunajska 5, 1000 Ljubljana, <a class="link_ref" href="mailto:peter.rak@delo.si">peter.rak@delo.si</a></div></div></div></body></html>