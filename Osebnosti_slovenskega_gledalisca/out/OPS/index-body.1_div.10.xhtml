<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>JERNEJ ŠUGMAN</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">JERNEJ ŠUGMAN</span></h1><div class="ss1" id="index-body.1_div.10"><div class="pagebreak" id="pb.164"> [(164)] </div><div class="pagebreak" id="pb.165"> [165] </div><div class="figure"><img src="media/10.png" alt=", gledališki in filmski&#xA;                        igralec, prvak SNG Drama Ljubljana (* Ljubljana, 23. december 1968 – †&#xA;                        Podljubelj, 10. december 2017)" class="graphic"/><div class="caption"><span style="font-weight:bold">Šugman, Jernej</span>, gledališki in filmski igralec, prvak SNG Drama Ljubljana (* Ljubljana, 23. december 1968 – † Podljubelj, 10. december 2017)</div></div><div class="ss3" id="index-body.1_div.10_div.1"><h2><span class="head">Neznosna lahkost igranja<span id="ftn357_return"><a class="notelink" title="Članek je bil prvič objavljen v gledališkem listu SNG Drama Ljubljana, št. 19 (2018). Za to objavo je nekoliko spremenjen." href="#ftn357"><sup>357</sup></a></span></span></h2><p>O igralskem opusu Jerneja Šugmana ne morem pisati z vidika nepristranskega gledalca, še manj z očmi kritika ali gledališkega raziskovalca, saj na njegovo v vseh pogledih presežno umetniško delo gledam predvsem kot kolegica, ki je imela čast in srečo, da je lahko ob njem igrala v sedemnajstih gledaliških uprizoritvah in treh kratkih filmih ter ga spoznala tudi kot kolega pedagoga pri delu na Akademiji za gledališče, radio, film in televizijo (AGRFT). Toda kljub pozitivnemu čustvenemu odnosu, ki ga imam do Jernejeve ustvarjalnosti in osebnosti, lahko povsem hladno povem, da umetniška osebnost Jerneja Šugmana temelji na velikem talentu. Prav njegov talent je tista prebojna puščica, ki je kot blisk prebila vse standarde odličnega igranja, visokega profesionalizma, kolegialnosti in pretočnega stika z občinstvom. Kot Amorjeva puščica se je zadrla v srca široke publike, tuje in domače, kolegic, kolegov, režiserjev, vseh sodelavcev – tudi tistih nevidnih za odrom – in ne nazadnje omečila tudi srca kritikov. </p></div><div class="pagebreak" id="pb.166"> [166] </div><div class="ss3" id="index-body.1_div.10_div.2"><h2><span class="head">Je talent dovolj?</span></h2><p>Jasno je, da samo talent za tako magistralno umetniško delo ne zadošča, zato bom skušala opisati tisto presežno bit, za katero menim, da je bila odločilna pri Jernejevi karierni poti. Na kratko pa bi lahko rekla, da sta bila pri tem odločilna njegov značaj in njegova etična drža. Denimo, da je bil rojen igralski erudit, intuitivni poznavalec skrivnosti dobre igre, ki se je ob neprestanem in raznolikem delu v gledališču, na radiu, televiziji in pri filmu umetniško bliskovito razvijal ter ostajal vseskozi radoveden človek, a tisto, kar ga je po mojem mnenju dvignilo čez rob, so bile toplina srca, strastna predanost poklicu in značajska plemenitost. (Precej neznosne značajske vrline za današnji materialistični, popredmeteni in egocentrični čas!)</p><p>Šugmanovo plodovito delo, zlasti na odru ljubljanske Drame, izpričuje gigantsko moč igralca, polnega vitalizma, eruptivnosti, humorja, občutljivosti, virtuoznosti in tople srčnosti ter popolne koncentracije. Igral je brez rezerve, a s popolnim obvladovanjem svojega igralskega instrumenta. Bil je mojstrski virtuoz, ki je k svoji virtuoznosti dodajal bodisi humor in samoironijo bodisi tragičnost ali intelektualno širino, lahko tudi ljudskost, burkaštvo, vsakdanjo prizemljenost ali kraljevsko veličino … vedno z velikim občutkom za lik, ki ga je igral. </p><p>V svoje zanke prepričljivosti in karizme je ujel publiko, jo očaral, uročil in priklenil nase. V njegovi izjemni karieri, ki podira meje tudi po količini gledaliških in filmskih vlog, je komaj kakšna, za katero bi bilo mogoče reči, da ni bila igralsko odlična. Na odru ali na filmskem platnu je vedno žarel z vso energijo, brez rezerve in brez blokad. Kako jih je odpravljal, ne vem. Mislim si, da je odvrgel predsodke, sprejel človeško bitje – svoje bitje in bitje dramskega lika – kot človeka iz mesa in krvi, z lepoto in grdoto, brez moralnega ocenjevanja, brez olepševanj in obsodb, brez prisile, brez težnje po ugajanju, brez samopoveličevanja in samovšečnosti. Z gotovostjo pa lahko rečem, da je bil Jernej na vajah velik garač, ni mu bilo težko delati intenzivno, natančno, tudi prekomerno, čeprav je samega sebe rad imel za lenuha in ležerneža. Morda je v nekem smislu to tudi bil, dokler ga ni pograbila ustvarjalna strast. Bil pa je tudi zelo odgovoren človek, odgovoren do svojega dela in do celotne ekipe, s katero je ustvarjal. Goreče si je želel, da vsi skupaj naredimo dobro predstavo.</p><p>Zdelo se mi je, da je zmogel kot letalonosilka na svojih plečih nositi pekel in nebo gledališča. Kljub temu pa je ohranjal radost bivanja v gledališču, ležerno sproščenost na vajah in predstavah, znal se je prepustiti, se pustil voditi, tudi kdaj pa kdaj spustiti niti, na katere ni imel ali ni hotel imeti vpliva. A če je čutil, da gre <span class="pagebreak" id="pb.167"> [167] </span>predstava v nepravo smer, ga je žrlo, bil je kritičen in je včasih obzirno, drugič odločno povedal svoje mnenje. Samo s tem, da bi zgolj dobro odigral veliko vlogo, ni bil zadovoljen, želel si je vrhunskih predstav. Poleg tega se je veselil, če je dobro predstavo gledal, to mu je prineslo veliko veselje in dodaten elan.</p><p>Njegov izstopajoči talent se je pokazal že na akademiji in potem je Jernej od sezone 1989/90, ko je začel dobivati zahtevne igralske naloge, pa vse do prezgodnje smrti 2017 oblikoval osemdeset gledaliških in štirideset filmskih vlog. Publika ga je z navdušenjem spremljala sedemindvajset let in ga vzljubila, očaral jo je s svojo karizmatično, simpatično in toplo osebnostjo ter z navdihujočimi igralskimi transformacijami. Ni naključje, da so sožalne brzojavke ob njegovi nenadni smrti preplavile oglasno desko ljubljanske Drame, prepoznaven in cenjen je bil doma in v tujini. Prejel je štiriindvajset nagrad: akademijsko Prešernovo, dve Severjevi – kot študent in poklicni igralec, nagrado Prešernovega sklada, devet Borštnikovih, tri zlate lovorove vence, tri nagrade za filmsko igro, Gong popularnosti za televizijsko delo itd. Skratka, bogata, izjemna kariera, veličasten talent, fantastični uspehi. </p><p>Ob vseh neznosnih naporih, nosilnih vlogah klasičnega in modernega repertoarja pa je njegov igralski slog vedno izžareval posebno lahkotnost igranja – to je bila nekakšna Jernejeva zaščitna znamka. Zdelo se je, kot da so mu vsa naprezanja, iskanja, dvomi, igralske ali obrtne težave tuji. Čutilo se je, da je igra zanj čisti užitek, ki se mu predaja svobodno in s popolno sproščenostjo. Pa je res tako z lahkoto ustvarjal svoje vloge? Poskušala bom spominsko in na podlagi kritik osvetliti strmo profesionalno pot in močno umetniško osebnost Jerneja Šugmana. </p></div><div class="ss3" id="index-body.1_div.10_div.3"><h2><span class="head">Je vsak začetek težak?</span></h2><p>Leta 1990 je mladi talentirani Jernej nastopil skupaj z očetom Zlatkom v <span style="font-style:italic">Življenju v teatru</span> Davida Mameta v režiji Zvoneta Šedlbauerja v Mestnem gledališču ljubljanskem (MGL). Uprizoritev je doživela precejšnje zanimanje, saj se je ob velikem in zelo priljubljenem igralcu Zlatku Šugmanu, nosilcu Borštnikovega prstana, ljubljencu občinstva, velikem komiku, ki so ga ljubile množice že od televizijskih nadaljevank <span style="font-style:italic">Dekameron </span>in <span style="font-style:italic">Mali oglasi</span>, občinstvu predstavil njegov sin. Radovednost ljudi je bila na vrelišču. A glej, Jernej je vse na mah osvojil, tako gledalce kot kritike, nič manj pa sodelavce MGL. Prav vse je prepričal in očaral, čeprav je sam pozneje pravil, da je bil premalo izkušen za takega dramatika, kot je Mamet. Sprašujem se, ali se je zato k njemu vračal pri svojem profesorskem delu na AGRFT. Skoraj prepričana sem, da. Kljub značilni sproščenosti je bil Jernej <span class="pagebreak" id="pb.168"> [168] </span>iskalec, prikriti perfekcionist, ki se nikoli ni zadovoljil s površnimi in zasilnimi rešitvami.</p><p>Že pri prvem Jernejevem srečanju z Mametom, tem sijajnim dramatikom, ki je Pinterjevemu briljantnemu dramskemu pisanju dodal še svojski humor, se je pokazala Jernejeva odličnost: ne le da je znal takoj pograbiti humor, ljudem se je odprla značajska in profesionalna drža Jerneja Šugmana. Prav nič ni bil tekmovalen pa tudi nebogljen ne, vlogo je odigral suvereno, duhovito ter z nekakšno nežnostjo in spoštovanjem do očeta. Podoben odnos do soigralcev je izkazoval tudi na odru ljubljanske Drame, v Prešernovem gledališču Kranj, kjer je igral Cankarja in Čehova, pa v SNG Nova Gorica, v SLG Celje, Crnogorskem narodnem pozorištu Podgorica in še marsikje, kjer je igral. Marsikdo ga opiše kot idealnega partnerja. </p><p>Predstavljam si, da je moral biti zanj skupni nastop z očetom po eni strani nekaj lepega, po drugi pa težkega, obremenilnega. A Jernej je bil pogumen človek in od boga dan igralec, ki je bremena znal nositi. Znal se je spopadati z izzivi, to ga je privlačilo. Postavljen je bil pred težko nalogo, ko se je moral izpraševati o odnosu oče igralec in sin igralec, izkušen igralec – igralec začetnik. Vsekakor pa tudi o temeljnem odnosu oče – sin. Naj mi bo oproščeno, da bom tu zapisala spomin, ki mi neprestano seka tok misli. Vidim namreč Jerneja ob mrzlem radiatorju v mračnem zaodrju, ko se mi zahvali za pisno sožalje ob smrti očeta Zlatka, ves je nekako vročičen, ne ve, če je trenutek pred nastopom primeren za to, kar želi povedati, a kljub temu zašepeta: »Žal mi je, da mu nisem rekel, kako ga imam rad. Svojemu povej, da ga imaš rada, jaz sem zamudil.« In potem še z nasmehom doda: »Vsem svojim povej, da jih imaš rada.« Obrnil se je, z dolgim korakom stopil za oder, stal v temi, poslušal prizor za zaveso, nato je izginil v soj luči, k toploti. </p></div><div class="ss3" id="index-body.1_div.10_div.4"><h2><span class="head">Kaj igram, ne pa, kako igram</span></h2><p>Prepričana sem, da se je enako iskreno, kot je to počel pri prvi vlogi, ko je igral z očetom, izpraševal ob vsaki vlogi, pri vseh sedemdesetih, prav pri nobeni se ni zadovoljil s površinskimi, hitrimi in površnimi rešitvami, bil je zahteven do sebe, do lika. Vprašal se je: Igram prav? Igram smiselno pravilno? In nikoli: Ali igram všečno, ali igram dobro? Dobro igrati je zanj pomenilo poiskati jedro, izluščiti motivacijo, zožiti igranje na bistvo. Kaj hoče lik, kako reagira lik glede na dano situacijo, kako misli, čustvuje, deluje v danem trenutku. Šele točna misel, natančna dramaturgija vloge, jasno izpeljan lok vloge so ga umirili, mu pokazali pot, na katero je potem tako suvereno stopil. Sam je rekel, da se takrat, ko najde pravo smer, po njej samo spusti. To mu je uspevalo brez zadržkov, blokad, prepustil se <span class="pagebreak" id="pb.169"> [169] </span>je in se po drugi strani izvrstno kontroliral, doziral, se igral. Njegova igra je vselej dosegala visoko stopnjo prepričljivosti, v skladu s tekstom in likom tudi izpovednosti; prav tako pa je vedno, ne glede na žanr, ubral določeno mero igrivosti. Igral je z užitkom. Igral pa je tudi s stoprocentno koncentracijo, kar imam za njegovo veliko vrlino, o kateri bom še spregovorila.</p></div><div class="ss3" id="index-body.1_div.10_div.5"><h2><span class="head">Domači učitelj nas uči</span></h2><p>V ljubljanski Drami je v sezoni 1991/92 debitiral z vlogo Laüfferja, z naslovno vlogo v <span style="font-style:italic">Domačem učitelju ali Prednostih privatne vzgoje</span> Jakoba Michaela Reinholda Lenza v režiji Janeza Pipana, besedilo je prevedla Mojca Kranjc, ki je bila tudi dramaturginja te uprizoritve. Kritika, ansambel in publika so Jerneja sprejeli brez zadržkov, talentirani Šugman je namreč briljiral: igral je energetično in lahkotno, z velikim občutkom za ritem in obvladovanje telesa plesal, sproščeno preigraval različne registre, zabaval sebe in nas, obenem pa deloval na soljudi pomirjujoče, bil je skromen in človekoljuben. Vse to je ansambel v hipu začutil. Poglejmo še nekaj kritiških zapiskov o Šugmanovi kreaciji v <span style="font-style:italic">Domačem učitelju</span>.</p><p>Aleš Berger je zapisal: »Že ko je prve stavke povedal v pohlevni dolenjščini, je bilo čutiti, da bo vlogo obvladal z iznajdljivim in discipliniranim humorjem, kar se mu je potlej v mešanici nebogljenosti in deške nabritosti res posrečilo, svoje gibanje in mimiko je obogatil s primernimi detajli.«<span id="ftn358_return"><a class="notelink" title="Aleš Berger, »Smešni učitelj in drugi«, Delo, 23. 5. 1992, 5." href="#ftn358"><sup>358</sup></a></span> Jernej Novak: »Prijetno odkritje predstave je debitant na odru ljubljanske Drame Jernej Šugman, imeniten je zlasti v nemi predigri in v prvem dejanju, stkanem iz goste mreže duhovitih detajlov, ki sijajno definirajo junaka in situacijo, v katero vstopa. V nadaljevanju igre Šugman subtilno oblikuje nemoč in breme stopnjevane krivde s čedalje bolj izraženim samokaznovanjem.«<span id="ftn359_return"><a class="notelink" title="Jernej Novak, »Kariera = kastracija«, Dnevnik, 23. 5. 1992, 16." href="#ftn359"><sup>359</sup></a></span> Matej Bogataj: »Precizno, smešno, z občutkom za pretirane afekte in ljudsko robatost.«<span id="ftn360_return"><a class="notelink" title="Matej Bogataj, »Gledališče na poti k svojim mejam«, Dialogi, št. 7 (1992): 34–39." href="#ftn360"><sup>360</sup></a></span> Lojze Smasek: »Uspelo mu je zahtevni vlogi vdihniti prepričljivost večplastnosti – od smešnosti čez razposajeno razigranost do trpkosti in zagrenjenosti – vse z nekakšno površno lahkotnostjo.«<span id="ftn361_return"><a class="notelink" title="Lojze Smasek, »Kdaj je razumnik 'primeren'?«, Večer, 23. 5. 1992, 6." href="#ftn361"><sup>361</sup></a></span> Rapa Šuklje: »Po dolenjsko zavijajoči domači učitelj je mladi Jernej Šugman, ki opravi svojo nalogo s kar zvezdniško briljanco.«<span id="ftn362_return"><a class="notelink" title="Rapa Šuklje, »Namigi vseh vrst«, Naši razgledi, 17. 7. 1992, 451–452." href="#ftn362"><sup>362</sup></a></span></p><div class="pagebreak" id="pb.170"> [170] </div><p>Iz vsega citiranega je moč razbrati, da smo si v oceni Jernejevega igralskega dela enotni tako soigralci in drugi ustvarjalci predstave kot kritiki: Šugman je bil veliko odkritje, velik talent, inteligenten in duhovit, obvladan in igriv, mojster karakterizacije in detajla, sproščeno lahkoten in zaradi vsega naštetega že takoj – zvezda. Za pregovorno majhen in velikokrat mentalno ozek slovenski prostor najbrž kar preveč resnična zvezda, da bi jo lahko kdorkoli v vseh raznolikostih pomena tega naziva tudi resnično živel. Jernej Šugman se je po mojem zavedal svojega talenta in svojih potencialov, ostajal pa je skromen, odprt in topel v medčloveških odnosih, v igralskem razmahu pa človek, ki se brez zadržkov spušča v gledališke in filmske avanture ter zasije z vsako vlogo na svojski način. Tudi kot zvezda. Gotovo je bil igralec, ki je hlepel po dramatičnem konfliktu likov na odru in pred kamero, v zasebnem življenju pa je bil ravno nasprotno naravnan: rad je imel harmonijo v odnosih, najsibo v ožji ali širši družini, med kolegi, sodelavci, znanci, cenil je svoj mir, občasno tudi odmaknjenost vase. </p><p>Na odru ljubljanske Drame se je fantastično razvil od že omenjenega debija v <span style="font-style:italic">Domačem učitelju</span> pa od <span style="font-style:italic">Hamleta</span> do doma in v tujini večkrat nagrajevanih vlog, kot so Alcest v <span style="font-style:italic">Ljudomrzniku</span>, naslovni Baal, Tašča v <span style="font-style:italic">Ko sem bil mrtev</span>, pa vse tja do naslovnega Kralja Ubuja. Njegova umetnost je iz vloge v vlogo rasla in se razvijala. Šugman kot persona, Šugman kot maska, Šugman kot transformacija, Šugman kot ludus, Šugman kot človek so bili pravzaprav odsevi istega bistva – talenta.</p></div><div class="ss3" id="index-body.1_div.10_div.6"><h2><span class="head">Ostrina koncentracije in mehko srce</span></h2><p>Poglejmo še nekaj Šugmanovih značilnosti, ki so mu poleg talenta pomagale pri ustvarjalnem delu. Na prvo mesto bi postavila moč njegove koncentracije. Resnično je bil mojster, kako »biti v trenutku«. To je dosegal ne le s čustvenim vživetjem, čemur sem bila včasih priča kot soigralka nekaterih izjemnih, velikih igralcev, ki se zmorejo izjemno potopiti v čustveni svet lika in priklicati svoje dramatične izkušnje kot substitut za odrsko situacijo. Zanimivo se mi zdi, da se tem resnično vrhunskim igralcem tehnično kdaj kaj ponesreči, zamenjajo besedni red, govorijo smisel, a z drugačnimi besedami kot predloga ipd. To me ni nikoli motilo, vedno me je bolj prepričala živost, čustvenost, sporočilnost kot tehnična perfekcija. Mislim pa, da je imel Jernej neko posebno voljo in čistost misli, saj je briljantno, z vrojeno natančnostjo pri igranju odlično spajal formalne zakonitosti igre z neizmerno energijo. Pravzaprav z vulkanom energije. Voditi to dvoje na ostrem robu med formo in vsebino mu je uspevalo z veliko koncentracijo. Prav neverjetno hitro in z lahkoto se je zbral, čutiti je bilo popolno <span class="pagebreak" id="pb.171"> [171] </span>posvečenost trenutku, kar je bila njegova velika odlika, eden njegovih največjih adutov. Šugmanova koncentracija je bila resnično sijajna, ne pomnim trenutka nezbranosti, morda tu in tam napade smeha med vajami, kar se navadno zgodi, ko si človek zaželi sprostitve ali ko lonec pod velikim pritiskom išče izhod v pari smeha. (Konec koncev mu je bil smeh značajsko bližji kot jeza ali ustvarjanje konflikta.) Tako si je občasno skozi smeh dovolil biti tudi otrok. Tudi to lastnost – biti otročji – je Jernej polno živel. Za otroke je značilno, da se brez posebnih priprav potopijo v trenutek in ga polno živijo, in to je Jernej znal. Občudoval je tudi svojega psička, zlasti prirojeno pasjo ali živalsko lastnost, da reagira takoj in nagonsko, brez odlašanja, da je v trenutku prisoten in pristen. Nekako tako sem, seveda v duhovno plemenitem in osebnostno zrelem Jernejevem značaju, videla delovati Šugmana na odru – spontano. Zelo spontano. Nikoli preračunljivo.</p><p>Igralec ne zmore biti v trenutku, če je obremenjen. Če je napet zaradi težnje po izkazovanju svoje odličnosti, če ga ovirajo preutrujenost, slabo počutje, napeti odnosi v ekipi, nervoza, obremenjenost z rezultatom, trema, strah pred neuspehom ali uspehom, vse te napetosti igralca ovirajo pri koncentraciji. Jernej je te težave vselej obvladoval. V tem, kako hitro in scela se je potopil v trenutek, je bil neprekosljiv. Tudi če ga je kdaj begalo, ko je režiser podal več kontradiktornih napotkov, se je z zmožnostjo svoje imaginacije v trenutku lahko zbral in je idejo, ki je bila morda še v povojih, znal razviti. </p><p>Bil je proaktiven igralec, ki mu nobena tehnična ovira, nobena obrtna zahteva ni delala težav, imel je lastnost, da je celo v tehnične napotke dajal potrebni ogenj in živ odnos do vloge. Prav tako je z lahkoto odigral vsa čustvena stanja in prehode med njimi. Tam na prehodih se lahko pokažejo šivi vloge: če igralec ni povsem zbran ali če je preobremenjen z naučenim, zazeva nekakšna luknja, praznina. Jernej je bil tudi v teh prehodnih stanjih prepričljiv in skladen. Nič ni izzvenelo v prazno in ničesar ni bilo preveč ali premalo. Včasih je bilo celo videti, kot da se ga notranje ne dotika, kot da je zgolj virtuoz, a prepričana sem, da ni bilo tako, igra ga je notranje pretresala. Z veliko energijo, kipeče, tudi agresivno, tudi melanholično, če je to zahtevalo besedilo, a tehnično vedno bravurozno in emocionalno točno je igral pravzaprav vse vloge. Ravno to, kaj občuti lik, kako deluje, pa je bilo vedno predmet njegovih raziskovanj, dvomov, intelektualnega in čustvenega napora. V glavi je nenehno premleval, se poglabljal v različne režijske koncepte in poetike in znal ujeti tuje ideje v svoje telo, misel, izraz. Vse napotke je precej hitro in večinoma bravurozno udejanjil, jih po svoji podobi na novo izumil in tako ustvaril, da so postali njegova lastna svoboda. </p></div><div class="pagebreak" id="pb.172"> [172] </div><div class="ss3" id="index-body.1_div.10_div.7"><h2><span class="head">Je lahkotnost naporna?</span></h2><p>Neznosna lahkost igranja, bi lahko ob Šugmanu parafrazirala Milana Kundero, saj se v kritikah, mnenjih sodelavcev in tudi publike (vsaj kolikor mi je znano) ponavlja misel o Jernejevi igri: »Kako lahkotno igra!« Prav nič drugače ni njegovo igranje delovalo name, pa če sem ga gledala ali z njim igrala. Kot priča njegovega kreativnega procesa in soigralka lahko potrdim, da lahkotnost ni bila navidezna; res je zelo hitro, vešče, jasno, z vso silo pograbil igralski material, a kljub temu je bil vedno v težkih, včasih neznosnih ustvarjalnih dvomih. Predvsem takrat, ko se je ukvarjal z osnovno težnjo – motivacijo – kaj hoče lik glede na celotno dramsko dogajanje, kakšna je generalna pot lika, kaj hoče lik v danem trenutku in kako vse to naravno vgnesti v režijski koncept. </p><p>Ob vseh teh dvomih, ki so velikokrat segali tudi na področje režije in literature, bi lahko rekla, da je imel velik dar tudi za režijo in pisanje. Pravzaprav imam občutek, da sta ga talent in želja po dovršenem ustvarjanju gnala do neznosnih naporov. Vidim ga v vrtincih vročičnih naporov pred premiero <span style="font-style:italic">Tita Andronika</span>, ko ves prepoten silovito izgovarja imena tistih, ki jih je dal kot Tit umoriti, vidim Leara, ki z neznosnim zanosom poskuša na vaji odigrati sceno viharja, kako telo in teater dobesedno vibrirata ob Jernejevem glasu, vidim tekajočega Orgona, ki ob kaskadah smeha neznosno brzi po dolgih stopnicah, vidim v debel kožuh ovitega Rogožina, ki ob neznosni vročini v dvorani zapeljuje z lahkoto silaka, vidim Karamazova, ki se po petih urah igranja z lahkim korakom, a otrdelimi nogami prijazno pokloni, vidim Artura Uia, ki v neznosno veliki Gallusovi dvorani lahkotno odigra intimo … Čudim se vsej tej neznosnosti in občudujem vztrajnost predanega igralca!</p></div><div class="ss3" id="index-body.1_div.10_div.8"><h2><span class="head">Je dober igralec tudi dober partner?</span></h2><p>Moram pa tudi poudariti, kako je deloval v partnerskem odnosu na odru in v skupinskem prizadevanju za dobro predstavo. Kot soigralka sem se ob njem vedno počutila brezpogojno sprejeto in varno. Bil je stoprocentno zanesljiv in podporen, odprt, vedno v živem dialogu, vedno je res poslušal in res odgovarjal na slišano. Poleg tega je bil vedno pripravljen na odprt pogovor v različnih fazah dela in na odprto sodelovanje, hotel je, da bi bila predstava čim boljša. Zanimivo, včasih se je na vajah usedel v dvorano in gledal prizore, v katerih ni nastopal, takrat je znal jasno in natančno povedati, kaj misli o videnem. Toda ko je bil na odru, ko je sam igral, je rekel, da ne zna presoditi, kako igra soigralec, saj je sledil liku in ni bil <span class="pagebreak" id="pb.173"> [173] </span>zunanji opazovalec drugega. Bolj se je zanašal na neki intuitivni občutek skladja, ki ga je presenetljivo zelo dobro zaznal, v občutju pa se ni zmotil.</p></div><div class="ss3" id="index-body.1_div.10_div.9"><h2><span class="head">Koliko poguma je ravno prav?</span></h2><p>Naravnost izjemna je bila tudi širina Šugmanovega igralskega razpona. Tu moram omeniti nekaj kritik, ki se nanašajo na različne vloge v različnih obdobjih njegovega ustvarjanja. Naj začnem z <span style="font-style:italic">Antigono</span> Dušana Jovanovića iz leta 1993, v kateri je Jernej Šugman odigral Polinejka. Andrej Inkret je zapisal o njegovi vlogi: »Divje, krhko, nežno.«<span id="ftn363_return"><a class="notelink" title="Andrej Inkret, »Resničnost ali izmišljija«, Delo, 14. 6. 1993, 6." href="#ftn363"><sup>363</sup></a></span> Že samo pogled na te tri besede pove, da so bile v mladem igralcu zbrane nasprotujoče si lastnosti: divjost – nekaj prvinskega, animalnega, mesenega, neuklonljivega; krhkost – nekaj lomljivega, rahlega, steklenega, ranljivega; nežnost – nekaj milega, človeškega, toplega, otroškega, ljubečega. Prepričljiva združitev teh nasprotujočih si lastnosti priča, da je bil Jernej človek, ki je stremel k večplastni upodobitvi svojih likov. Mislim, da je bil intuitivno dober psiholog in poznavalec človeških značajev, da se je rad poigraval z ravno nasprotno karakterizacijo svojih likov od zamišljene, rad je imel igro svetlobe in senc.</p><p>O <span style="font-style:italic">Hamletu,</span> ki ga je leta 1994 režiral Janez Pipan, je bilo objavljenih sedemnajst strokovnih kritik. Večinoma so v njih natančno opisane tudi igralske kreacije, kar je v primerjavi z današnjim stanjem strokovne kritike pravo razkošje. Kritiki pospremijo Šugmanovega Hamleta s superlativi, na primer: izjemen talent, ki izkoristi vse možnosti besedila; moderno melanholičen, ne grob ne sentimentalen; razklana, dvomeča osebnost; briljanten, sadistični žrtvovalec ljubezni, fanatični norec pravičnosti, ironični Hamlet, scela Hamlet, brez distance; zasmehovalec, robustnež; nenadzorovano omahovanje med maščevalnostjo in notranjo negotovostjo; ciničen, stopnjevana igra, navznoter ranjen, vleče dogajanje kot živa sled, mehek; odločitev zaobjame njegovo telo, lik, ki besed ne sliši dobro, s težavo govori …</p><p>Vse to kaže, da je vlogo Hamleta igral nekonvencionalno. Če se je odločil, da kot Shakespearov Hamlet na nekaterih mestih s težavo govori, lahko rečem, da je to velik pogum, kajti tedaj še ni imel niti šestindvajset let, večina mladih igralcev bi hotela pokazati, da obvladajo govorjenje verza, ki ima v prevodu Milana Jesiha gotovo nemalo kvalitet in tudi govornih pasti, a Šugman se je razkazovanju briljance govora odpovedal, igral je iz telesa, z glavo, ki ne more doumeti zločinskih dejanj. Obenem pa je našel toliko različnih plasti, ki bi mu glede na življenjsko izkušenost zlahka pobegnile, a kolikor se spominjam, je zelo hitro ponotranjil <span class="pagebreak" id="pb.174"> [174] </span>besedilo, brskal po sebi in se hkrati pustil voditi režiserju, pri tem pa iz sezone v sezono z vlogo rasel. Zlasti mlada publika ga je sprejela s kriki navdušenja kot kakšno rokovsko zvezdo. V tistem času, pa tudi pozneje, se je včasih zgodilo, da se je v dvorani zaslišalo: »Veso!« Kajti Jernej je bil nesporni junak popularne televizijske serije <span style="font-style:italic">Naša mala klinika</span>, a kaj hitro so glasovi potihnili in mladina je strmela v nove prepričljive like, ki jih je igral. Ni naključje, da je ameriški tisk ob Šugmanovem Hamletu zapisal: »Sijoči magnetizem, kot mladi Marlon Brando!«</p><p>V spominu imam večino prizorov <span style="font-style:italic">Hamleta</span>, saj smo odigrali več kot sto predstav, morda sem pozabila marsikaj, kar bi še lahko napisala, gotovo pa ne pozabim sklepnih verzov umirajočega Hamleta, ki jih je Jernej povedal tako preprosto: »Vse drugo naj bo molk …« Trenutek Hamletovega spoznanja smrti je bil nepopisno lep! Danes pa, glede na Jernejevo kruto življenjsko usodo, vztrepetam, molčim, saj še slišim zven vedočega glasu, ki odhaja drugam.</p></div><div class="ss3" id="index-body.1_div.10_div.10"><h2><span class="head">Je za komedijo dovolj imeti smisel za humor?</span></h2><p>Preskočila bom v leto 2016, na zadnje obdobje Šugmanovega ustvarjanja, ko se je zapisal v gledališko zgodovino kot Župnik v Cankarjevih <span style="font-style:italic">Hlapcih</span>, saj je vlogo odigral z zadrževano močjo in inteligentnim prikazom hipokrizije. Velike pozornosti je bila deležna tudi uprizoritev <span style="font-style:italic">Kralj Ubu</span> v režiji Jerneja Lorencija. Zala Dobovšek je ob premieri zapisala oceno Šugmanove kreacije naslovne vloge: »Ta dualnost humornega in strahotnega se nenehno vpenja tudi v lik Kralja/Ata Ubuja, estetika vulgarnega, ki jo v kompleksnem in imenitnem zamahu vpelje Jernej Šugman, vznika kot nenehno premetavanje igralskih akordov, ki zlasti v razpotegnjenem uvodu, kjer je oder samo njegov ('one man show'), brez besed in zgolj z gibljivo obrazno izraznostjo, verižnim burkaštvom, ubujevsko bebčkastim motoviljenjem po sceni, prestrašenostjo in nadutostjo obenem ter karikiranim žretjem brez primere v nas sproži pomislek: 'Je to človek, ki (nam) vlada?' Ja, to je on. Sila zabavno, sila preveč znano.«<span id="ftn364_return"><a class="notelink" title="Zala Dobovšek, »Gledalec v 'stalni pripravljenosti'«, Dnevnik, 1. 2. 2016, 26." href="#ftn364"><sup>364</sup></a></span></p><p>Ne le v vlogi Ata Ubuja, ki je poleg komedijskih elementov imel še srhljive poteze absolutista, tudi v številnih drugih vlogah na odrskih deskah ter na filmu in televiziji je Jernej Šugman potrdil svoj veliki talent za komedijo. Nepozaben je bil kot nebogljeni Orgon v <span style="font-style:italic">Tartuffu</span>, sprožal je huronski smeh pri Lubitchevem <span style="font-style:italic">Ko sem bil mrtev</span>, enako nepozaben je bil kot Cesar Leopold v Barkerjevih <span style="font-style:italic">Evropejcih</span>, Alcest v <span style="font-style:italic">Ljudomrzniku</span> … Ta komedijski dar je bil čisti igralski užitek umetnika, ki obvlada svoj metjé, vlada publiki in uživa. Bil je užitek v samem smehu, užitek <span class="pagebreak" id="pb.175"> [175] </span>zabavati ljudi, užitek, ko igralcu publika jé iz roke, užitek, da se igralec tu in tam tudi spači in ponorčuje iz sebe. Užitek v čistem ludizmu. A vedno je postavljal na preizkušnjo tudi okus, mero in distanco. Tudi te lastnosti so bile ključne za njegovo igro. Vedel je, kdaj si je dal duška, kdaj se je sprostil, kdaj ga je publika potegnila v svoj ris. Šugmanova igra je bila namreč vseskozi sestavljena iz obojestranskega užitka – publike in igralca – pa tudi vsi sodelavci smo uživali v delu z Jernejem, pomenil je varnost, veselje do igre, zabavno humornost, predvsem pa človeško iskrenost in toplino. Bil je nekakšen kompas, kakor je v ekipi umetniški in človeški kompas tudi igralec Boris Cavazza. Oba sta v gledališki prostor prinesla plemenitost in etične vrednote, brez teh pravzaprav ne vidim smisla gledališča.</p></div><div class="ss3" id="index-body.1_div.10_div.11"><h2><span class="head">Človek s posluhom?</span></h2><p>Poleg posluha za sočloveka moram omeniti tudi Šugmanov glasbeni posluh, ki ga je seveda opazila tudi kritika. Prvi zapis o Jernejevem odličnem petju najdem že pri <span style="font-style:italic">Treh sestrah</span>, ki jih je v sezoni 1995/96 režirala Meta Hočevar. Takole označijo Šugmanovega Tuzenbaha: »Odprt, upajoč, svetel, nežen Tuzenbah, z notranjim mirom; pevsko razkošni Šugman …« Res je bil. V <span style="font-style:italic">Treh sestrah</span> je blestel s svojim sonornim glasom, točno intonacijo, smislom za glasbo. Ko je igral <span style="font-style:italic">Kdo to poje Sizifa</span> Dušana Jovanovića, je blestel s svojim petjem, rečeno je bilo, da ima predispozicije za vrhunskega opernega pevca, v Brechtovem <span style="font-style:italic">Baalu</span> pa se je izkazal z rokovskim načinom petja. Jernejev izostreni glasbeni posluh je sovpadal z govornim: natančno, jasno, z minimalnimi sredstvi ali z bogatimi poudarki je vedno izgovarjal misli lika.</p></div><div class="ss3" id="index-body.1_div.10_div.12"><h2><span class="head">Kako skriti značajsko lastnost lika</span></h2><p>Vračam se k Jernejevemu odnosu do Davida Mameta. Leta 1997 smo na velikem odru in pozneje v Mali drami igrali <span style="font-style:italic">Seksualne perverzije v Chicagu </span>v režiji Matjaža Zupančiča. Jernej je zelo duhovito in pronicljivo igral Bernarda Litka. Kritika je opazila – poleg že omenjenega nespornega talenta za komedijo in samoironijo – še pomembno vrlino, ki je bogatila njegove kreacije: telesnost lika. Igral je, kot da je iz osi, kot da ga maje, in s tem na svojski način in z zelo pretanjenim okusom za nianse giba ujel Litkovo notranjo negotovost, naivnost. Kritika je omenjala tudi drugačen način govorjenja, kot da bi ves čas v začudenju in zadregi lovil sapo. Vse to je bil odraz Jernejevega občutka za telesnost, za psihološko stanje lika. Kljub znanju in védenju pa ni nikoli, niti na vajah, zašel v prazno intelektualiziranje, marveč je bilo njegovo mišljenje vedno jasno in na neki način celo v mladih letih <span class="pagebreak" id="pb.176"> [176] </span>modro, kot da mu nikoli nobena človeška lastnost ni bila tuja. Bil je pronicljiv opazovalec ljudi in je hitro prepoznaval človeško nrav. Kako je Jernej Šugman kot igralec prikazoval psihološko stanje lika, pa bi lahko imenovala čista igralska umetnost. Kajti imel je smisel za prikrivanje tistega, s čimer se lik ne zmore ali ne želi soočiti. In to skrito je odkrival počasi ali pa še bolj skril in s tem ustvaril poseben suspenz.</p></div><div class="ss3" id="index-body.1_div.10_div.13"><h2><span class="head">Želja po dajanju znanja in pozornosti mladim</span></h2><p>K Mametu in njegovi igri <span style="font-style:italic">Seksualne perverzije v Chicagu</span> se je Jernej Šugman vrnil tudi kot profesor za dramsko igro na AGRFT. Dobro se spominjam produkcije njegovih študentov, Jernejeve nervoze, ki je bila povsem drugačna, kot sem jo občasno zapazila v Drami pred nastopi. Prav pri delu s študenti se je pokazala njegova čuteča, empatična in dobrodušna narava, njegov očetovski pristop, poglobljenost in toplina. Njegovo navdušenje nad študenti je bilo nekaj posebnega, dobesedno potopil se je v delo mladega človeka, pri tem pa nisem v igri študenta, ki je igral isto vlogo kot Jernej pred dvajsetimi leti, opazila sledi Jernejevega lika. Prenesel jim je veliko znanja, pri tem pa izhajal iz njihovega sveta in jih spodbujal pri iskanju avtentičnosti. Rekel je tudi, da se nekaterih stvari ne da naučiti, da jih je treba začutiti. Igra je bila zanj stvar občutka. Spominjam se, da je bil v izpitni komisiji pri umetniški besedi, ki jo predavam na AGRFT. V naše delo se je zelo poglobil, njegove kritike pa so bile jasne, stvarne in dobre. Kako se je vživel v vsakega posameznika, kako natančno je sledil miselnemu in čustvenemu procesu nastopajočih študentov! Obenem je utegnil biti zaskrbljen in odpuščajoč ob morebitnih mankih, hkrati pa prepričan, da je nujno, da se študenti soočijo s slovensko in svetovno literarno klasiko; rad je imel dobro prozo, dobro poezijo. Nujno se mu je zdelo, da zbrano zdržijo nastop z zahtevnimi besedili, da so zbrani, mirni ali energični ves čas, uro in pol. Zanj je bilo pomembno, da govorno in na pamet obvladujejo več strani proznega teksta, različne verzne oblike, različne avtorje in najdejo svoj odnos do besede. Rekel je: »Ni lahko, je pa fino!« Tudi sam je bil dober interpret umetniške besede, vendar ga to ni v celoti zadovoljilo; bil je ljubitelj poezije, ki jo je interpretiral brez nepotrebnih barvanj in pretiravanj.</p></div><div class="ss3" id="index-body.1_div.10_div.14"><h2><span class="head">Film reče: »Jernej, rad te imam!«</span></h2><p>Pri snemanju na setu sem imela priložnost, da sem opazovala Jernejevo odlično obvladovanje zakonitosti filma. Zdelo se je, da zmore na vlogo gledati tudi kot oko kamere. Tudi pred kamero je bil, enako kot na odru, povsem suveren, vedno <span class="pagebreak" id="pb.177"> [177] </span>ravno prav zbran in ravno prav sproščen. Do zadnje potankosti si je zapomnil svoje gibanje, intonacije, izraze, z lahkoto je popolnoma enako ponovil v vsakem posnetku, pri čemer njegova energija ni variirala, ves čas je bil čustveno zbran. Medtem ko kamera ni tekla, je bil kdaj zabaven, a tudi razmišljajoč, vedno z notranjim očesom obrnjen vase. Ko sem mu za vlogo v filmu Damjana Kozoleta <span style="font-style:italic">Nočno življenje </span>čestitala, saj me je s svojo zadržano, prikrivajočo igro očaral, se je začudil: »A res? A res?« Nisem imela občutka, da se pretvarja. Nikoli nisem imela občutka, da bi se pretvarjal. Morda pa je v tem razlika med Jernejem Šugmanom in Marlonom Brandom. Brando je namreč trdil, da se je od malega učil preživetja tako, da je dobro lagal, in sčasoma postal odličen igralec. Šugman pa je z iskrenostjo dosegel enako.</p></div><div class="ss3" id="index-body.1_div.10_div.15"><h2><span class="head">Kaj misli Jernej o igri</span></h2><p>Na vprašanje, kaj je torej tisto, kar nam je všeč na odru, kar nas priteguje, je Jernej v enem od intervjujev odgovoril takole: »Rekel bi, da je gledališče neke vrste prostor žrtvovanja. In radi ga gledamo tudi zato, ker se nekdo žrtvuje na odru namesto nas. Nekaj podobnega seveda govori že Aristotel: igralec, ki igra kralja Ojdipa, to počne za nas, namesto nas gre skozi vse to gorje, da ne bi bilo treba nam – da je dovolj, če to zgodbo samo vidimo, pa si lahko predstavljamo, kako je. Katarza, o kateri razlaga, vključuje tudi razsežnost žrtvovanja; ko sem videl Škofovo kri, sem zelo neposredno začutil, kako se žrtvuje za gledalca. Kako igralec zastavlja svoje telo, videz, misli, pamet, znanje – zame.«<span id="ftn365_return"><a class="notelink" title="Gregor Butala, »Človek, ki stoji na odru, je človek na kubik. Intervju z Jernejem Šugmanom«, Dnevnik – Objektiv, 21. 1. 2017, 16–18." href="#ftn365"><sup>365</sup></a></span></p><p>Jernej Šugman je zastavil sebe za nas. Svojo dušo in svoje telo, svojo pamet in svojo strast. <span style="font-style:italic">Kralj Ojdip</span> je bil njegov najljubši tekst, on Kralj Ojdip je bil kralj igre, slepec, ki je videl dlje od nas, modrec, ki nam je pokazal pot. Na nas je, če bomo krenili po njej. In ni naključje, da se je poleg igralskega dela posvečal tudi humanitarnemu, delal je z gibalno oviranimi otroki v zavodu Soča. Plemenito dejanje, nič manj kot njegova igra, ki je vedno nosila etični naboj ter nagovarjala sodelavce in publiko k dobremu. Neznosno je, da ga ni več. Neznosno je, ko družba izgubi takega človeka. V ohranitev spomina na njegovo delo in plemenito osebnost ter za spodbujanje medgeneracijskega sodelovanja je Združenje dramskih umetnikov Slovenije leta 2018 ustanovilo Sklad Jerneja Šugmana, ki skrbi za štipendiranje mladih talentov. SNG Drama Ljubljana pa ohranja spomin na svojega prvaka s predvajanjem arhivskih posnetkov – <span style="font-style:italic">Arheologija gledališča</span> v Šugmanovem salonu.</p><div class="pagebreak" id="pb.178"> [178] </div><p>Če se za konec lahko izrazim v poeziji, bi o delu in umetniški osebnosti Jerneja Šugmana dodala to pesem: </p><p><span style="font-style:italic">Bogovi Olimpa,<br/>k vam se vzpenja nekdo, <br/>ki vam je enak. <br/>Če se oglasí kot kralj Ojdíp, <br/>mu povrnite vid! <br/>Naj vas spozna, <br/>naj vam igra!<br/>Sprejmite boga igre,<br/>Objemite ga, objemite …</span></p><p><span style="font-style:italic">Gozdovi Rusije, <br/>ogrnite telo Karamazova!<br/>Šumite, šumite … <br/>Utva, sédi na prsi Tuzenbaha, Astrova,<br/>prebudi v njih slavca, <br/>da pel bo naprej. <br/>Poslušajte, ptice slovanske, poslušajte, <br/>ujemite v grla napev <br/>in pojte z njim, pojte!<br/>Sibirski vetrovi, <br/>razpršite žalostinko v nebo,<br/>ihtite z gozdovi, <br/>šumite, šumite …</span></p><p><span style="font-style:italic">Danski grad, <br/>prisluhni prošnji Hamleta,<br/>pripoveduj njegovo zgodbo, <br/>govori o krivici, <br/>naj nikoli ne postane molk!<br/>Govorite, govorite!</span></p><p><span style="font-style:italic">Na francoski prestol <br/>je sedel kralj Ubu, <br/>da bi spoznali zmoto. <br/>Iskren poklon mu namenimo, <br/></span><span class="pagebreak" id="pb.179"> [179] </span><span style="font-style:italic">saj on spreminja pohlep v skromnost,<br/>zavist v občudovanje,<br/>nasilje v otroško razigranost, <br/>prezir v spoštovanje.<br/>Spoštujmo, spoštujmo!</span></p><p><span style="font-style:italic">V rodno Bosno <br/>je priplesal veseljak, <br/>da nagne z ljudstvom čašo smeha!<br/>Dajte ga na čelo kola,<br/>srečen bo, ko noga bo dajala takt <br/>radosti življenja!<br/>Plešite, plešite!</span></p><p><span style="font-style:italic">Pravično je razdelil, <br/>kralj Lear, bogastvo svojega duha<br/>med svoje najbolj drage: <br/>položil v drobne prstke je gigantsko moč, <br/>med lasé je vtkal poljube, <br/>bolečini je ustavil pot,<br/>iz jeklene volje spletel je obroč, <br/>ki vas varuje.<br/>Baklo upanja vam je predal<br/>z zaupanjem in vero,<br/>da zasije v zmagoviti kres!<br/>Živite z upanjem, živite!</span></p><p><span style="font-style:italic">A če je odšel Igralec <br/>ponižno med svete črke knjige knjig,<br/>naj tam ostane. <br/>Kot beseda začetka, <br/>beseda, ki nima konca ... <br/>Preprosta in edina beseda – <br/>resnica tvojega srca: ljubezen. <br/>Ljúbimo, ljúbimo!</span></p></div><div class="abstract" id="index-body.1_div.10_div.16"><div class="pagebreak" id="pb.180"> [180] </div><h2><span class="head">POVZETEK</span></h2><p>Jernej Šugman (1968–2017), gledališki, filmski in televizijski igralec, profesor dramske igre na AGRFT ter prvak SNG Drama Ljubljana, ostaja zapisan v zgodovino slovenskega gledališča, filma in televizije kot eden najbolj plodovitih in talentiranih igralcev. Na AGRFT je diplomiral leta 1992 z vlogo Astova v <span style="font-style:italic">Stričku Vanji </span>A. P. Čehova pod mentorskim vodstvom Mileta Koruna in Matjaža Zupančiča. Leta 1991 je nastopil kot John – mlajši igralec v Mestnem gledališču ljubljanskem z očetom Zlatkom Šugmanom v Mametovi igri <span style="font-style:italic">Življenje v gledališču</span> v režiji Zvoneta Šedlbauerja. Prvo vlogo v SNG Drama Ljubljana je odigral leta 1992 v Lenzovem <span style="font-style:italic">Domačem učitelju</span> v režiji Janeza Pipana in požel odlične kritiške ocene ter si pridobil simpatije publike in kolegov. Njegova kariera je strmo rasla, zaupane so mu bile velike vloge klasičnega in modernega repertoarja; odigral je Hamleta, Othella, Kralja Ojdipa, Tita Andronika, Kralja Leara, Brechtova Baala in Artura Uia, Molièrovega <span style="font-style:italic">Ljudomrznika</span>, Kralja Ubuja, zadnjega v režiji Jerneja Lorencija … Njegova zadnja vloga je bil Župnik v Cankarjevih <span style="font-style:italic">Hlapcih </span>v režiji Janeza Pipana. Odigral je več kot sedemdeset gledaliških vlog, štirideset filmskih in televizijskih, prejel je štiriindvajset nagrad. Njegovo igro je odlikovala stoprocentna koncentracija in posebna lahkotnost igranja, ki je lastna velikim talentom. Bil je osebnost, ki je spoštovala etične in profesionalne zaveze, splošno priljubljenost pa si je pridobil tudi kot umetnik, poln humorja in človeške topline. Spomin na njegovo delo ohranja SNG Drama s predvajanjem arhivskih posnetkov – <span style="font-style:italic">Arheologija gledališča</span> v Šugmanovem salonu, Združenje dramskih umetnikov Slovenije pa je ustanovilo Sklad Jerneja Šugmana za štipendiranje mladih talentov.</p></div><div class="bibliography" id="index-body.1_div.10_div.17"><h2><span class="head">VIRI IN LITERATURA</span></h2><div class="ss3" id="index-body.1_div.10_div.17_div.1"><h3><span class="head">ČASOPISNI VIRI/ČLANKI</span></h3><div class="biblfree">Berger, Aleš. »Smešni učitelj in drugi«. <span style="font-style:italic">Delo</span>, 23. 5. 1992.</div><div class="biblfree">Bogataj, Matej. »Gledališče na poti k svojim mejam«. <span style="font-style:italic">Dialogi</span>, št. 7 (1992).</div><div class="biblfree">Bratuš, Igor. »Če imaš prijatelja ob sebi, ni nobena pot predolga«. <span style="font-style:italic">Delo</span>, 23. 3. 2018.</div><div class="biblfree">Butala, Gregor. »Človek, ki stoji na odru, je človek na kubik. Intervju z Jernejem Šugmanom«. <span style="font-style:italic">Dnevnik – Objektiv</span>, 21. 1. 2017.</div><div class="biblfree">Dobovšek, Zala. »Gledalec v 'stalni pripravljenosti'«. <span style="font-style:italic">Dnevnik</span>, 1. 2. 2016.</div><div class="biblfree">Inkret, Andrej. »Resničnost ali izmišljija«. <span style="font-style:italic">Delo</span>, 14. 6. 1993.</div><div class="biblfree">Novak, Jernej. »Kariera = kastracija«. <span style="font-style:italic">Dnevnik</span>, 23. 5. 1992.</div><div class="biblfree">»Sklad Jerneja Šugmana«. <span style="font-style:italic">Primorske novice</span>, 20. 3. 2018.</div><div class="pagebreak" id="pb.181"> [181] </div><div class="biblfree">»Sklad Jerneja Šugmana«. <span style="font-style:italic">Dnevnik</span>, 20. 3. 2018.</div><div class="biblfree">Smasek, Lojze. »Kdaj je razumnik 'primeren'?«. <span style="font-style:italic">Večer</span>, 23. 5. 1992.</div><div class="biblfree">Šuklje, Rapa. »Namigi vseh vrst«. <span style="font-style:italic">Naši razgledi</span>, 17. 7. 1992.</div></div><div class="ss3" id="index-body.1_div.10_div.17_div.2"><h3><span class="head">FOTO:</span></h3><p>SNG Drama Ljubljana (avtor Peter Uhan).</p></div></div><div class="byline"><span style="font-weight:bold">Saša Pavček</span>, igralka, prvakinja SNG Drama Ljubljana, red. prof. AGRFT, <a class="link_ref" href="mailto:sasa.pavcek@guest.arnes.si">sasa.pavcek@guest.arnes.si</a></div></div><!--Notes in [div]--><div class="notes"><div class="note" id="ftn357"><span class="noteLabel">357. </span><div class="noteBody">Članek je bil prvič objavljen v gledališkem listu SNG Drama Ljubljana, št. 19 (2018). Za to objavo je nekoliko spremenjen. </div> <a class="link_return" title="Go back to text" href="#ftn357_return">↵</a></div><div class="note" id="ftn358"><span class="noteLabel">358. </span><div class="noteBody">Aleš Berger, »Smešni učitelj in drugi«, <span style="font-style:italic">Delo</span>, 23. 5. 1992, 5.</div> <a class="link_return" title="Go back to text" href="#ftn358_return">↵</a></div><div class="note" id="ftn359"><span class="noteLabel">359. </span><div class="noteBody">Jernej Novak, »Kariera = kastracija«, <span style="font-style:italic">Dnevnik</span>, 23. 5. 1992, 16.</div> <a class="link_return" title="Go back to text" href="#ftn359_return">↵</a></div><div class="note" id="ftn360"><span class="noteLabel">360. </span><div class="noteBody">Matej Bogataj, »Gledališče na poti k svojim mejam«, <span style="font-style:italic">Dialogi</span>, št. 7 (1992): 34–39.</div> <a class="link_return" title="Go back to text" href="#ftn360_return">↵</a></div><div class="note" id="ftn361"><span class="noteLabel">361. </span><div class="noteBody">Lojze Smasek, »Kdaj je razumnik 'primeren'?«, <span style="font-style:italic">Večer</span>, 23. 5. 1992, 6.</div> <a class="link_return" title="Go back to text" href="#ftn361_return">↵</a></div><div class="note" id="ftn362"><span class="noteLabel">362. </span><div class="noteBody">Rapa Šuklje, »Namigi vseh vrst«, <span style="font-style:italic">Naši razgledi</span>, 17. 7. 1992, 451–452.</div> <a class="link_return" title="Go back to text" href="#ftn362_return">↵</a></div><div class="note" id="ftn363"><span class="noteLabel">363. </span><div class="noteBody">Andrej Inkret, »Resničnost ali izmišljija«, <span style="font-style:italic">Delo</span>, 14. 6. 1993, 6.</div> <a class="link_return" title="Go back to text" href="#ftn363_return">↵</a></div><div class="note" id="ftn364"><span class="noteLabel">364. </span><div class="noteBody">Zala Dobovšek, »Gledalec v 'stalni pripravljenosti'«, <span style="font-style:italic">Dnevnik</span>, 1. 2. 2016, 26.</div> <a class="link_return" title="Go back to text" href="#ftn364_return">↵</a></div><div class="note" id="ftn365"><span class="noteLabel">365. </span><div class="noteBody">Gregor Butala, »Človek, ki stoji na odru, je človek na kubik. Intervju z Jernejem Šugmanom«, <span style="font-style:italic">Dnevnik – Objektiv</span>, 21. 1. 2017, 16–18.</div> <a class="link_return" title="Go back to text" href="#ftn365_return">↵</a></div></div></div></body></html>