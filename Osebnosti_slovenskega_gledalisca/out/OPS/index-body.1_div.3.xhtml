<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>META HOČEVAR</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">META HOČEVAR</span></h1><div class="ss1" id="index-body.1_div.3"><div class="pagebreak" id="pb.038"> [38] </div><div class="pagebreak" id="pb.039"> [39] </div><div class="figure"><img src="media/03.png" alt=", scenografka, kostumografka,&#xA;                        režiserka (* Ljubljana, 22. januar 1942)" class="graphic"/><div class="caption"><span style="font-weight:bold">Hočevar, Meta</span>, scenografka, kostumografka, režiserka (* Ljubljana, 22. januar 1942)</div></div><p>Ustvarjalna pot od diplomirane inženirke arhitekture do prve dame scenografije in režiserke, ki je dosegla zavidljive uspehe tudi na tujih odrih – v letih 1993–97 je bila kar trikrat povabljena kot režiserka na mednarodni Dunajski festival –, je bila razgibana, samosvoja in premišljena. Rojena Ljubljančanka je po gimnaziji vpisala študij arhitekture na Fakulteti za arhitekturo, gradbeništvo in geodezijo Univerze v Ljubljani. Diplomirala je leta 1965 pri profesorju Edvardu Ravnikarju. Njena zelo uspešna »natečajna« generacija na ljubljanski arhitekturi je delovala v čisti arhitekturi, dizajnu, gledališču, grafiki, notranji opremi. V letih 1966–67 je bila zaposlena v Arhitekturnem biroju v Ljubljani. Dobila je štipendijo za dva semestra študija na Nizozemskem. Leta 1969 je študirala obnovo starih mestnih jeder, o prostorskem planiranju pa se je izobraževala v Rotterdamu. Po vrnitvi je bila najprej svobodnjakinja. Na londonski akademiji za arhitekturo je leta 1972 obiskovala poletni seminar Analiza okolja, psihosocialni vplivi in semiologija. Leto kasneje je opravila strokovni izpit za odgovornega projektanta arhitekture v Ljubljani.</p><p>Kako je arhitektka, ki je bila uspešna na natečajih, vstopila v teater, najprej kot scenografka? Z gledališčem se je začela ukvarjati zelo pozno, sedem let po <span class="pagebreak" id="pb.040"> [40] </span>diplomi. Težko je bilo priti zraven, teater je bil nekako odmaknjen svet. Njen brat Janez Hočevar - Rifle je študiral igro in hodila je gledat akademijske produkcije, ampak teater je bil zelo zaprt: »Tako je še danes. Če kakemu režiserju predlagam kakega mladega scenografa, si redkokdo upa spustiti se v nekaj novega. In to ni prav.« Zanjo se je začelo v teatru zares, ko je brat med študijem <span style="font-style:italic">Spomenika G</span> Bojana Štiha v Gledališču Glej k njej prvič pripeljal po nasvet režiserja Dušana Jovanovića. Zanimalo ga je, kako se veže pleksi steklo. Leta 1972 jo je angažiral kot scenografko v predstavi Rudija Šeliga <span style="font-style:italic">Kdor skak, tisti hlap</span>. To je bil začetek dolgoletnega plodnega sodelovanja med Dušanom Jovanovićem in Meto Hočevar.</p><p>Istega leta jo je kot scenografko povabil tudi Zvone Šedlbauer, ko je v Mestnem gledališču ljubljanskem režiral Jovanovićevo komedijo <span style="font-style:italic">Življenje podeželskih plejbojev</span>. »Ko sem srečala v teatru še svojega življenjskega sopotnika, igralca Braneta Ivanca, iz tega vlaka nisem niti želela niti nameravala izstopiti. Na začetku, ko sem gledala predstave, nisem ločila, kaj je igra, kaj režija. Za nas je bil tedaj temelj gledališča igralec. V teater smo veliko hodili, mama je imela abonma, midva z bratom pa sva hodila na dijaško stojišče v Dramo in Opero.«</p><p>Leta 1973 jo je v celjsko gledališče povabil Bojan Štih, neverjetno jo je spodbujal, ji zaupal: »Danes ne poznam nobenega umetniškega vodje, ki bi bil tega sposoben. Možnost razvoja je bila edinstvena zame.« S Štihom je prvič sodelovala pri uprizoritvi <span style="font-style:italic">Ivone, princese Burgundije</span> Witolda Gombrowicza v režiji Dušana Jovanovića, kar je bila po njeni presoji »prva resna scenografija«. Zanjo je tega leta (1973) dobila prvo Borštnikovo nagrado, pozneje jih je za scenografijo, kostumografijo in režijo sledilo še deset. Zadnja je bila leta 1994 za scenografijo <span style="font-style:italic">Krsta pri Savici</span> Dominika Smoleta v izvedbi Primorskega dramskega gledališča (PDG) v Novi Gorici. Borštnikovo nagrado za režijo je prejela leta 1989 za <span style="font-style:italic">Lepo Vido</span> Ivana Cankarja v izvedbi Slovenskega stalnega gledališča (SSG) v Trstu. Za to predstavo je prejela tudi Sterijevo nagrado za najboljšo predstavo, sceno in režijo tega leta. Borštnikovo nagrado je prejela tudi za scenografijo <span style="font-style:italic">Kalevale</span> Daneta Zajca v ljubljanski Drami leta 1986. Tudi za scenografijo Zajčevega <span style="font-style:italic">Voranca</span> je dobila Borštnikovo nagrado leta 1980 in leta 1982 za scenografijo <span style="font-style:italic">Levstikove smrti</span> Matjaža Kmecla v izvedbi PDG Nova Gorica. Za scenografijo <span style="font-style:italic">Čarovnice iz Gornje Davče</span> v izvedbi celjskega gledališča je bila nagrajena na Borštnikovem srečanju, prav tako za kostumografijo v Cankarjevem <span style="font-style:italic">Pohujšanju</span> leta 1976 v izvedbi SLG Celje, leta 1975 pa za kompletno likovno opremo <span style="font-style:italic">Žrtev mode bum-bum</span> Dušana Jovanovića v izvedbi Slovenskega mladinskega gledališča. Sterijevo nagrado je prejela tudi za scenografijo <span style="font-style:italic">Legende </span>Miroslava Krleže v izvedbi Gledališča Zenica leta 1979, <span class="pagebreak" id="pb.041"> [41] </span>leto kasneje pa tudi za scenografijo predstave Gorana Stefanovskega <span style="font-style:italic">Divje meso </span>v izvedbi Dramskega teatra Skopje. Leta 1983 je bila na novosadskem Sterijevem pozorju nagrajena za scenografijo <span style="font-style:italic">Zlatih čeveljčkov</span> Dominika Smoleta v izvedbi SNG Drame Ljubljana in leto kasneje za scenografijo Krleževe drame <span style="font-style:italic">Gospoda Glembajevi</span> v izvedbi zagrebške Gavelle. Leta 1986 je prejela ljubljansko mestno Župančičevo nagrado za režijo in scenografijo Zajčeve <span style="font-style:italic">Kalevale</span> v izvedbi SNG Drame Ljubljana.</p><p>Na Sterijevem pozorju so se vrstile nagrade. Leta 1987 so ji likovni umetniki Vojvodine podelili nagrado za scenografijo Grumovega <span style="font-style:italic">Dogodka v mestu Gogi</span> v izvedbi SNG Drama Ljubljana, leto kasneje pa je prejela posebno Sterijevo nagrado za režijo Cankarjeve <span style="font-style:italic">Lepe Vide </span>v izvedbi SSG Trst pa tudi nagrado za najboljšo predstavo in nagrado Združenja likovnih umetnikov Srbije za scenografijo te tržaške predstave. Nagrado Prešernovega sklada za scenografijo zadnjih dveh let je prejela leta 1978, veliko Prešernovo nagrado za življenjski gledališki opus pa leta 1998. Leta 1999 je prejela nagrado Veljka Maričića za scenografijo in kostumografijo ter najboljšo predstavo v celoti za <span style="font-style:italic">Obisk</span> Jukia Mišime na mednarodnem festivalu malih scen na Reki. Leta 2000 je prejela nagrado Zlatni smjeh na festivalu satire v Zagrebu za Molièrovega <span style="font-style:italic">Ljudomrznika</span>; istega leta je za to predstavo prejela tudi Borštnikovo nagrado za scenografijo. Leta 2002 je na festivalu Zlati lev v Umagu prejela nagrado za režijo predstave <span style="font-style:italic">Daleč stran</span> Caryl Churchill v izvedbi SNG Drame Ljubljana, leto kasneje pa še nagrado za to predstavo na festivalu malih scen na Reki. Leta 2004 je za Smoletovo dramo <span style="font-style:italic">Krst pri Savici</span> prejela Šeligovo nagrado za najboljšo predstavo na Tednu slovenske drame v Kranju. Istega leta je prejela tudi prestižno mednarodno nagrado za najboljšo scenografijo v Grčiji za predstavo <span style="font-style:italic">Četrta sestra </span>Janusza Glowatskega v Grškem narodnem gledališču v Atenah v režiji Slobodana Unkovskega. Leta 2016 je prejela nagrado za življenjsko delo Društva oblikovalcev Slovenije. Meta Hočevar je nesporno izzivalka ustvarjalnih meja in ena najmočnejših, najbolj polivalentnih umetniških osebnosti na celotni slovenski kulturni sceni zadnja štiri desetletja.</p><div class="ss2" id="index-body.1_div.3_div.1"><h2><span class="head">***</span></h2><p>V ljubljansko Dramo jo je prvi pripeljal režiser Mile Korun. Leta 1976 je naredila sceno in kostume za <span style="font-style:italic">Driado</span> Gregorja Strniše. Pred tem sta sodelovala že v Slovenskem mladinskem gledališču in v Celju pri <span style="font-style:italic">Pohujšanju</span> Ivana Cankarja ter isto leto v Mestnem gledališču ljubljanskem pri <span style="font-style:italic">&gt;Ljudožercih</span> Gregorja Strniše. Od samih začetkov si je priborila privilegij, da si je lahko izbirala igralce in tekste. Tudi njena mednarodna kariera je bogata in polna prestižnih priznanj. Kot scenografka, <span class="pagebreak" id="pb.042"> [42] </span>kostumografka in režiserka se je predstavila v več evropskih in ameriških gledališčih ter na festivalih; 27. septembra 1984 je prvič nastopila na mednarodni sceni kot scenografka in kostumografka predstave <span style="font-style:italic">Fenn</span> Caryl Churchill v režiji Eduarda Milerja v Schauspielhaus Graz na festivalu Štajerska jesen.</p><p>Leta 1984 je bila scenografka otvoritvene slovesnosti zimskih olimpijskih iger v Sarajevu. Njeno sodelovanje z gledališči nekdanje Jugoslavije se je začelo leta 1978, ko je z makedonskim režiserjem Slobodanom Unkovskim sodelovala pri uprizoritvi Krleževe <span style="font-style:italic">Legende</span> v Narodnem pozorištu Zenica. Leta 1979 je sledila scenografija za predstavo Gorana Stefanovskega <span style="font-style:italic">Divje meso</span> v Dramskem teatru Skopje, leta 1980 pa v Srpskem narodnem pozorištu Novi Sad <span style="font-style:italic">Slike žalostnih doživljajev </span>Deane Leskovar; leta 1981 je v Skopju zasnovala sceno za predstavo <span style="font-style:italic">Let na mestu</span> Gorana Stefanovskega v Delovni skupnosti pri Domu mladih in istega leta za Bondovega <span style="font-style:italic">Norca</span> v Narodnem pozorištu v Beogradu. Leta 1982 je v beograjskem Jugoslovenskem dramskem pozorištu skupaj z Unkovskim uprizorila <span style="font-style:italic">Hrvaškega Fausta </span>Slobodana Šnajderja.</p><p>Leta 1986 je bila v Schauspiel Köln scenografka v predstavi Augusta Boala <span style="font-style:italic">Mit dem Faust ins offene Messer / S pestjo proti nožu</span>, ki jo je režiral Eduard Miler. Tega leta je postavila scenografijo predstave <span style="font-style:italic">Tetovirane duše</span> Gorana Stefanovskega v Teatru Zvezdara v Beogradu, režiser je bil Slobodan Unkovski. Z Milerjem je leta 1986 v Schauspielhaus Graz kot scenografka in kostumografka postavila na oder <span style="font-style:italic">Malomeščansko svatbo</span> Bertolta Brechta. Z režiserjem Goranom Stefanovskim je 20. marca 1987 gostovala v moskovskem gledališču Na Maloj Bronoj, bila je scenografka predstave. Tega leta sta z Unkovskim načrtovala tudi projekt Sofoklejevega <span style="font-style:italic">Kralja Ojdipa</span> za Splitsko ljeto v Meštrovićevem muzeju, ki ni bil realiziran. 16. maja 1990 sta s Slobodanom Unkovskim gostovala v American Repertory Theatre (ART) v Cambridgeu v ZDA v predstavi Bertolta Brechta <span style="font-style:italic">Kavkaški krog s kredo</span> (leta 2000 sta v tem gledališču postavila Shakespearovo <span style="font-style:italic">Zimsko pravljico</span>); 20. maja 1990 je bila v ART-u v Cambridgeu še scenografka v predstavi <span style="font-style:italic">Mali Eyolf</span> Henrika Ibsena v režiji Mary Sutton.</p><p>Vrhunec kariere Mete Hočevar predstavlja leto 1993, ko je 9. junija na Dunaju kot vabljena gostja na Wiener Festwochen režirala <span style="font-style:italic">Antigono </span>Dušana Jovanovića v izvedbi SNG Drama Ljubljana z gosti, bila je tudi scenografka in oblikovalka luči za predstavo. Predzgodba enega največjih prebojev slovenskega teatra na tuje je tipično slovenska. Ko so oblikovalci programa Dunajskega festivala leta 1990 v prvi številki revije <span style="font-style:italic">Euromaska</span>, ki je sicer prenehala izhajati že po treh številkah, opazili bogato ilustriran intervju tedanjega urednika revije Dušana Jovanovića z <span class="pagebreak" id="pb.043"> [43] </span>arhitektko, scenografko, kostumografko, režiserko in univerzitetno profesorico Meto Hočevar, so jih atraktivne fotografije izbranih scenografij in njeni domišljeni odgovori spodbudili k iskanju nadaljnjih informacij o slovenski umetnici. Ogledali so si njeno postavitev <span style="font-style:italic">Medeje</span> Daneta Zajca v ljubljanski Drami (premiera je bila 6. januarja 1990). Najprej so na Dunajski festival povabili to predstavo, a medtem so jo v ljubljanski Drami že »dali s programa« in je po dveh letih niso bili sposobni ali voljni obnoviti za festival. Na srečo so bili umetniški vodje z Dunaja vztrajni in so za festival leta 1993 Meti Hočevar ponudili – tudi po ogledu še ene njene režije, <span style="font-style:italic">Samoroga</span> Gregorja Strniše v ljubljanski Drami –, da si izbere besedilo in ekipo soustvarjalcev posebej za Dunajski festival in pripravi novo uprizoritev. Tako je nastala Jovanovićeva <span style="font-style:italic">Antigona</span>, ki je doživela uspeh in prejela pohvale v mednarodni kritiški javnosti. Gotovo je bil to eden največjih prebojev slovenskega teatra na tuje odre.</p><p>Teatrolog Dragan Klaić je po premieri <span style="font-style:italic">Antigone</span> na Dunajskem festivalu junija 1993 zapisal: »Uprizoritev in njena specifična vizualna podoba sta naleteli na navdušenje in razumevanje. Lothar Lohs je v <span style="font-style:italic">Der Standard</span> predstavo označil kot 'vrhunec celotnega spektakla o eksilu: Antigona Dušana Jovanovića, neke vrste slovenskega Heinerja Müllerjaja. Z najpreprostejšimi sredstvi in pošastno intenzivnostjo je prikazano strašno klanje med sprtima bratoma'. Thomas Krenkler v graškem <span style="font-style:italic">Kleine Zeitung</span> pa je napisal: 'Vrhunec te megaprireditve je prispevalo ljubljansko Slovensko narodno gledališče s predelavo Antigone v pododrju, tam v kleti Evrope, kjer divja vojna. Ženske, ujete v svet moških, se vdajo, ubijejo same sebe. A Evropejec, ki je le gledalec, se obrne stran, pusti, da Balkan ostane Had.' Angleška kritičarka Cathy Meils je opozorila, da 'trenutek, ko sramotno spoznanje prizadene tudi publiko, nastopi šele na koncu igre. Mlado dekle in violinist stopita med občinstvo in se skupaj z njim dvigneta na višino osrednjega odra. Vrnili smo se v udobno realnost, Antigonin brezupni boj proti samouničenju pa se nadaljuje v neskončnost.' Med vsemi trinajstimi projekti programskega bloka Časi/Prerezi Dunajskega festivala je največ odobravanja in dobrih kritik prejela prav Antigona.«</p><p>Režiserka pa je o dunajski <span style="font-style:italic">Antigoni</span> zapisala: »Slika Balkana je Had. Vojne na Balkanu so skozi vsa stoletja te civilizacije enako nore, krute, bratomorne, neusmiljene. Za neki kratek utrinek časa se je v ta prostor naselil zatohli in navidezni mir ter se na hitro izgradil na tem ogromnem gradbišču nekaj bleščavih spomenikov pod parolo bratstvo in enotnost. Ne morem izdreti iz spomina svečane otvoritve Sarajevskih olimpijskih iger na stadionu Zetra (bila sem scenografka in na igrišče <span class="pagebreak" id="pb.044"> [44] </span>smo zaradi velikega števila nastopajočih narisali raster stojišč), te varljive paše za oči, tega 'teatra' z vso lažno bleščavo olimpizma, in današnje podobe tega istega prostora, ki spet in znova funkcionira le kot grobišče (raster grobov je isti). Od nekdaj je mir na Balkanu le začasen, da se bojevnik spočije in zaplodi nove bojevnike. Balkanska ženska prenese vse: pa kam naj Antigona pokoplje Polinejka, ko ni več nobenega prostora! Vse postaja rutina. Vse se ponavlja: pokopi, deklaracije, mirovne pogodbe. Inflacija besed. Tako postaja jezik zid, ki ga lahko prebije samo molčanje. Molk in samota sta edina svoboda v teh krajih. In edina lepota. Mrliči imajo vedno zadnjo besedo. Varno življenje je iluzija. Antigona, Ismena, Jokasta, Feničanka … Samo še razbite stvari in razbite duše so v tej pokrajini brez horizonta.«</p><p>Kritik Andrej Inkret se je v gledališkem listu spraševal: »Antigona v brezbožnem času? Ko je vse samo še spopad, pobijanje brez konca, posiljevanje brez izbire in brez smisla, divjanje ene same slepote in norosti in nihilistične nesreče. Antigona, ko je vse le še danse macabre in ekstaza smrti, ko je torej vse, s starimi bogovi in človeškimi življenji vred, na tleh v krvi in ruševinah. V Antigoni 1993 ni več prostora za Antigonino 'miroljubno' misel, ni nikogar, ki bi klical k spravi med mrtvim herojem in poginulim izdajalcem.«</p><p>Dunajska vabila so se za Meto Hočevar nadaljevala. S parafrazo Ibsenove <span style="font-style:italic">Divje račke</span> v predstavi <span style="font-style:italic">Družinski album</span> v izvedbi Slovenskega mladinskega gledališča se je predstavila na Dunajskem festivalu kot režiserka tudi leta 1994. Nato je 17. junija 1997 še tretjič na Dunajskem festivalu režirala, bila avtorica priredbe in scene v parafrazi no igre <span style="font-style:italic">Obisk</span> Jukia Mišime v izvedbi SNG Drame Ljubljana z nemško-slovensko zasedbo in izvedbo. Predstava je bila izvedena na odru ljubljanske Drame 3. oktobra 1997. Omenjene tri dunajske predstave so bile zanimive tudi zaradi različnih prostorov in lokacij: od pododrja Theatra an der Wien za <span class="Emphasis">Antigono </span>preko tramvajske remize do ogromnega secesijskega stanovanja, kjer so postavili <span class="Emphasis">Obisk. </span>To je bil eden prvih, največjih mednarodnih prebojev slovenskega teatra.</p><p>Leta 1995 je Meta Hočevar režirala in bila scenografka v Volkstheater Wien v predstavi Franza Werfla <span style="font-style:italic">Troerinnen</span>. Leta 2005 je postavila sceno v predstavi <span style="font-style:italic">Kralja Leara</span> v Grškem narodnem gledališču v Atenah, režiser je bil Slobodan Unkovski; in leta 2006 v Jugoslovanskem dramskem pozorištu v Beogradu <span style="font-style:italic">Brod za lutke</span> Milene Marković. Z Unkovskim je tega leta sodelovala še v Makedonskem dramskem teatru v <span style="font-style:italic">Demonu iz Debarmale </span>Gorana Stefanovskega ter leta 2007 v Hessisches Staatstheater Wiesbaden v predstavi Biljane Srbljanović <span style="font-style:italic">Kobilice</span>. Leta 2008 sta z Unkovskim postavila Evripidovega <span style="font-style:italic">Oresta</span> v Solunu in v Epidavru v <span class="pagebreak" id="pb.045"> [45] </span>izvedbi Grškega narodnega gledališča, leta 2012 pa še v Narodnem pozorištu v Beogradu <span style="font-style:italic">Življenje je sen</span> Calderona de la Barce.</p><p>Arhitektura je prostor sprave, scenografija je prostor konflikta, tako je definirala razliko svojih dveh temeljnih strok: »Vedno se spomnim prostora, kjer se mi je kaj pripetilo. Le redko se spominjam dogodka, ne da bi se spomnila prostora. Fenomen prostora je vede ali nevede vedno prisoten. Ne poznam zgodbe, ki ni umeščena v prostor. Dogodek in prostor sta neločljivo povezana. Kot da v prostoru zgodbe puščajo sledi, ki oživijo zgodbo. Prostor je dokaz za zgodbo. Zgodbi podeli status resničnosti. Zaradi prostora verjamem zgodbi. Še tako neverjetne zgodbe postanejo v pravem prostoru verjetne in še tako izmišljen prostor postane zaradi zgodbe, ki se v njem (z)godi, resničen. To je gledališče.« Tako je Meta Hočevar svoja razmišljanja o gledališču in dramaturgiji prostora v njem začela v svoji knjigi iz leta 1998 <span style="font-style:italic">Prostori igre.</span> Kot bistven se ji je začel pojavljati odnos med sliko in besedo. V svojem značilnem minimalističnem slogu je zrela, izzivalna, mnogoplastna ustvarjalka razložila svoje »prostore igre«: »Kot da pride do nekakšnega pleonazma. Vse je odvisno od pravega proporca in pravega merila. To sta edini dve trajni stvari, ki res držita. Scenografija je dobra takrat, ko ji nekaj manjka. Mora ji manjkati tisto, kar se zgodi v gledalčevi glavi, tisto, kar se umisli. Na odru ne smeš ustvarjati iluzije, ampak iluzijo v posameznem gledalcu. Zdi se mi, da ne smem nasičiti prostora, da mora biti odprt – kot če bi rekla, da bom naredila prepih, ali če bi rekla, da bom naredila vakuum. Prostori postajajo nekako izpraznjeni. Manj je vsega, boljše je. Najraje bi se usedla v velik izpraznjen prostor in molčala. Nikakršnega pravila ni. Vsako dramsko besedilo znova in znova odpira nova vprašanja, nove misli, ki zahtevajo, da jim poiščem smisel (ne pomen!), in vsaka uprizoritev znova in znova postavlja nova, svoja, enkratna pravila, svojo notranjo logiko, ki nima nič skupnega s splošnostjo v mišljenju in obnašanju, s pravili čutenja. In ko postavim uprizoritveni koncept prostora ali celotne uprizoritve, ga moram v tistem trenutku že postaviti pod vprašaj, dvomiti o njem, mu podtakniti 'napako v sistemu', da postane ranljiv, gledalcu in zgodbi odprt, torej dostopen, da se naseli v njem, da najde svoj smisel. Da najde svojo izkušnjo v njem. Potem zaživi in se me dotakne (kratkotrajna) utvara – gledališka uprizoritev.«</p><p>Kako posebna je Meta Hočevar v oblikovanju prostora igre, je zapisal sošolec z arhitekture Jurij Kobe ob njeni retrospektivni razstavi Prostori igre v Mestnem muzeju Ljubljana leta 2005: »V oblikovanju svoje scenografije je Meta Hočevar ubrala izrazito določeno smer. Nikakršnega spogledovanja ni pri njej z danes posebno mamljivo iluzijo realnega sveta, ki je navzoča v več likovnih zvrsteh. <span class="pagebreak" id="pb.046"> [46] </span>Odklonila je oblikovanje prostora na literarni način, ki kaj lahko zdrkne v ilustracijo in siromaši teatrsko dejanje, katerega osnovna značilnost je vendarle večplastnost, večpomenskost. Njene scene odpirajo prostor poeziji teatra, katere bistvo je prav v prostoru izza njegove dobesedne postavitve, v dejanju izza povednega ali zaigranega. Prav tako je zavrgla nezavezujoče, lahko bi dejali skulpturno, likovno opredeljevanje prostora, kot tudi gole odrske deske. […] Temu nasproti Hočevarjeva postavlja arhitekturne atribute označevanja prostora. Ne tako, da bi v sceno gledalca prenašala arhitekturne elemente, pač pa je vanjo vnesla arhitekturno dojemanje prostora: opredeliti prostor v kraj – Hočevarjeva ga imenuje ambient – dogodka pomeni prostoru neizprosno določiti koordinate; opredeliti pripoved oblik, smeri, razsežnosti in materialov v najbolj elementarnem pomenu.«</p><p>Teatrolog in dramaturg Tomaž Toporišič pa je takole orisal štiridesetletni opus Mete Hočevar ob odprtju razstave Prostori igre v Mestnem muzeju Ljubljana leta 2005: »Prebiranje scenografskega in režiserskega opusa Mete Hočevar oziroma 'naselitev prostora' razkriva temeljno verigo transformacij sodobnega slovenskega in evropskega gledališča zadnjih treh desetletij. Zgodovino njenih prostorov igre, ki jih je ustvarila bodisi v dvojicah s temeljnimi reformatorji gledališča (Mile Korun, Dušan Jovanović, Slobodan Unkovski, Dušan Mlakar, Janez Pipan, Eduard Miller idr.) bodisi kot samostojna avtorica celotnega uprizoritvenega koncepta, danes lahko prebiramo kot 'prostorsko' zgodovino bistvenih premikov znotraj sodobnega gledališča in odrskih umetnosti. Za Hočevarjevo scenografija ni več ločen prostorski element, ki ga dodamo predstavi, del scenerije, pobarvana zadnja stena, interier, ampak je nekaj, kar se raztopi v in kar vsebuje vse druge komponente, ki sestavljajo predstavo. Gledališki prostor – Meta Hočevar bi rekla 'prostor igre' – je prostor, v katerem se vse združuje. Je prostor, v katerem potrebujemo vsa svoja čutila. Je tudi prostor, ki ga moramo – tako kot Paul Klee sliko – razumeti kot nekaj, kar je tudi časovna oznaka: 'Gledališče je prostor čas. […] Prostora brez časa ni. Vse je prostor – čas, kronotopos.' Prostori igre Mete Hočevar zato niso več scenografija. So 'uprizoritveni koncepti', ki izhajajo iz temeljnega dejanja: misliti prostor. Iz artaudovske in appijevske tradicije. S svojim mišljenjem o prostoru, za katerega je značilen barthesovsko poststrukturalistično razumljen poudarek na odprtem delu in tretji paradigmi gledalca, ostro zareže v tradicionalno pojmovanje odrskega prostora. Njeni prostori igre kot ambientalni laboratoriji zato niso in nočejo ustvarjati iluzije, ampak razpoloženje. Šele programirana dramaturgija prostora, ki je usklajena in v sozvočju z dramaturgijo teksta ter dramaturško-režijsko <span class="pagebreak" id="pb.047"> [47] </span>zasnovo, omogoča prostore igre ter sintezo uprizoritve kot celosten podvig ali totalno gledališče.«</p><p>Prva dama slovenske scenografije, kot so jo poimenovali ne le na slovenskih, ampak tudi na nekdanjih jugoslovanskih odrih, je izrazito prelomila s tradicijo. S svojim opusom, ki danes presega dvesto kreacij za gledališče, je »spremenila jugoslovansko gledališko scenografijo«, kot je zapisal srbski arhitekt Radivoje Dinulović, eden od ustanoviteljev in predsednikov Yustata – jugoslovanskega društva za umetnost in tehnologijo gledališča.<span style="font-weight:bold">Meta Hočevar je v Srbiji največkrat citirana avtorica s področja gledališča.</span></p><p>Atmosfera, ambient in prostor so trije imperativi v delu Mete Hočevar. Izbrala si je prostor, ker arhitektura kot način življenja zanjo zveni čudno, gledališče kot način življenja pa patetično. Izbira prostora je zato pri njej ključna, in sicer prostora, zaznamovanega s pereničnostjo arhitekture, ki cilja na večnost, in efemernostjo scenografije. Na vseh slovenskih odrih je delala kot scenografka, kostumografka ali režiserka. Njenih »prostorov igre« ni mogoče zaobjeti s standardnim poimenovanjem scenografija. Scena zanjo ni več zgolj vizualna ilustracija teksta, ne podreja se več načelu, naj 'ne moti', temveč, ravno nasprotno, opozarja, da sodeluje pri proizvajanju predstave. Bistveno pozornost je posvetila vzpostavljanju, organizaciji in artikulaciji odrskega prostora, pri tem da je estetičnost in semantičnost razumevala kot osnovne umetniške plane. Izpraznjen, očiščen scenski prostor, določen z nekaj ključnimi elementi, sproženi prostorski plani, osredotočenost na nove materiale in scenska tehniška sredstva, način uporabe svetlobe in celoten niz kreativnih postopkov, ki jih je razvila, so postali in ostali tema scenografskih raziskav tudi danes.</p><p>V osemdesetih letih preteklega stoletja je začela režirati. V primerjavi s scenografijami je režij bistveno manj. Od prve, <span style="font-style:italic">Kalevale</span>, leta 1986 v ljubljanski SNG Drami do zadnje, Senekove <span style="font-style:italic">Medeje</span>, prav tam leta 2014 je bilo skupaj sedemindvajset predstav. V primerjavi z njenimi scenografijami malo, a predstave, ki so slovensko gledališče prevrednotile v marsičem. Kaj, kdo jo je napeljal(o) k režiji? »Igor Lampret je kriv, vprašal me je, ali ne bi hotela kdaj režirati. To mi je reklo že prej veliko režiserjev pri mojih scenografijah. Zdelo se mi je nekoliko nevarno. Najboljše sodelovanje s scenografom je, ko ne opaziš meje med režijo in scenografijo. Nikoli ni dobro sodelovanje, ko narediš sceno, kakršno želi režiser. Potem mirno pokliče mizarja. Meni ni nihče rekel, kaj mora biti. Korun mi je pri <span style="font-style:italic">Lepi Vidi</span> rekel, 'mislim, da mora biti plavo'. Bilo je, a ne samo plavo. Ali <span style="font-style:italic">Pohujšanje</span> v Celju, prva predstava, ki sva jo delala skupaj s Korunom. Rekel je <span class="pagebreak" id="pb.048"> [48] </span>'eno okno', naredila sem tri, ker hiša jih ima vedno več in naj se ne ve, skozi katero je prišel Konkordat. Dramaturgija in prostor katapultirata režijo. Režija je vse, vse in nič, to je tragika režiserjev. Nikoli ne bi sprejela režije, če mi ne bi stal ob strani dramaturg Dominik Smole. Režiser in scenograf sta drug drugemu merilo, distanca. Zato takrat, ko sem sama režiserka, delujem po principu čiščenja. Teater ni le estetika, ampak etika. Postmodernizem je naplavil veliko kičeraja in megle na oder, monumentalni kičeraj z meglo je naredil ogromno škode. Teater se je pri nas preveč ukvarjal z izgledom, premalo z bistvom stvari. V teatru nikoli ne smeš ustvariti popolne slike, arhitekture, mašine. Zmeraj mora nekaj manjkati, ker si mora gledalec ustvariti svojo misel. Zato je odvzemanje bolj važno kot dodajanje. Pri nas se scena pogosto jemlje kot plakat. Osebno v teatru ne iščem življenja.«</p><p>O metodi svojega režijskega dela pravi: »Izhajam iz dveh aspektov. Prvi je zunanja, likovna vizija celote, ki ima seveda svojo vsebinsko dimenzijo in je kontekst dogodku. Likovna podoba se mi oblikuje iz teksta, manj vezano na vedenje o zasedbi. Drugi postopek gre od znotraj navzven, poteka sočasno, največ se ukvarja z liki, ki jih definiram predvsem skozi konkretne igralske osebnosti. Ta drugi del je že vezan na proces dela z igralci. Če lahko prvi del imenujem koncept, je drugi del proces. Identificiram se z igralsko travmo. Ne želim stati pred igralcem, temveč za njim. Prodreti skušam v njegov proces ter s poznavanjem želenega konteksta neopazno usmerjati njegov miselni in čustveni tok. Ta tok daje impulze, ki oblikujejo njegov mikro prostor, mikro svet. Mizanscena v tem primeru ne izhaja iz likovne kompozicije, temveč iz igralčevih impulzov. Če hočeš ugledati resničnost, moraš iz nje izstopiti. Ali pa vstopiti v teater.« Ko so jo spraševali, zakaj režira predvsem slovenske modernistične dramatike, je zmeraj odgovarjala, da ne gre za slovenske tekste, ampak za ženske teme – od Medeje do Kalevale in Lepe Vide ali Lorcove Done Rosite in Šeligovega <span style="font-style:italic">Volčjega časa ljubezni</span>.</p><p>Med vsemi vlogami Mete Hočevar pri ustvarjanju gledališča je manjkala samo še ena: avtorstvo gledališkega teksta. In tudi dramsko besedilo je napisala leta 2006 – <span style="font-style:italic">Smoletov vrt</span>, ki ga je režirala na odru ljubljanske Drame in bila tudi scenografka. Predtem je bila soavtorica monodrame <span style="font-style:italic">Rifletov šuštar</span> za Špas teater. Pri <span style="font-style:italic">Smoletovem vrtu</span> gre za zelo svobodno parafrazo <span style="font-style:italic">Češnjevega vrta</span> z mnogimi intertekstualnimi povezavami; je neke vrste replika na njene starejše režije. Scenografija je delno posnetek njene postavitve <span style="font-style:italic">Treh sester</span> sredi devetdesetih let 20. stoletja v ljubljanski Drami. Predstava se loteva denacionalizacije, sprave, gledališča. Zaradi speljevanja v banalnost ji je kritika očitala neizbrušenost v zrcaljenju <span class="pagebreak" id="pb.049"> [49] </span>realnosti. Pri nastajanju odrske pripovedi o Ljubi Smole, ki se v devetdesetih letih vrne iz Argentine v Slovenijo, ji je tesno stala ob strani hči Jera Ivanc kot dramaturginja, pomemben pa je tudi prispevek igralcev. Z denacionalizacijo dobi Ljuba Smole vrnjen češnjev vrt ob družinski vili ter postane novodobna kapitalistka.</p><p>Meta Hočevar je podpisala tudi scenografije v opernih in baletnih predstavah v ljubljanski in mariborski Operi SNG pa tudi v beograjskem Madlenianumu. Leta 2000 je režirala glasbeni projekt <span style="font-style:italic">Vampirabile</span> v izvedbi Carmine Slovenice v Gallusovi dvorani Cankarjevega doma.</p><p>Prav tako je bogata njena pedagoška kariera. Kot profesorica na diplomskem in podiplomskem študiju na ljubljanski Akademiji za gledališče, radio, film in televizijo (AGRFT) Univerze v Ljubljani je bila leta 1980 imenovana za docentko, 1985 za izredno in 1990 za redno profesorico. Bila je nosilka predmeta Scenografija – nauk o prostoru. Ob upokojitvi leta 2010 je prejela naziv zaslužna profesorica Univerze v Ljubljani. V letih 1999–2001 je bila prva dekanja AGRFT, v letih 2000–04 tudi prva predsednica Upravnega odbora Prešernovega sklada.</p><p>Ob stalnih nastopih v slovenskem in prostoru bivše Jugoslavije je kot gostujoča predavateljica nastopila tudi v Stockholmu (1982, Svenska institutet), Gradcu (1986/87, Tehnische Hoch Schule), Bostonu in Cambridgeu ZDA (1990, Emerson College, Harvard University), Bolzanu (1996, Teater ante portas), Celovcu (1998, Haus der Architektur), Milanu (1998, CRT – Teatro dell'arte). Leta 2004 je predavala o scenografiji na Akademiji za likovno umetnost v Ljubljani, na Univerzitetu umetnosti v Beogradu v šolskem letu 2005/06, na oddelku za krajinsko arhitekturo Biotehnične fakultete v Ljubljani leta 2007, na Fakulteti za arhitekturo, gradbeništvo in geodezijo o gledališču za novo stoletje leta 2009; bila je gostujoča profesorica na podiplomskem študiju v Skopju na Fakulteti dramskih umetnosti v letih 2011–15. Leta 2011 je vodila delavnice na ljubljanski Fakulteti za arhitekturo, gradbeništvo in geodezijo in blok predavanj Prostori igre na AGRFT v šolskem letu 2017/18. Spomladi 2018 je bila gostujoča profesorica na oddelku za scenski dizajn na Fakulteti za arhitekturo v Novem Sadu. </p><p>Kot govornica na Prešernovi proslavi je 7. februarja 1999 povedno, preroško dejala: »Martin Krpan živi, minister Gregor živi. Levstik je umrl. Jerman je živ, Cankar je mrtev. Groharja ni več, njegov Sejalec pa še vedno seje in Kofetarica hudomušno sreba kavo, ko Ivane Kobilce že davno več ni. Umetnik umre, umetnina nikoli. Čas ji ne pride blizu. Lahko se nam za nekaj časa potuhne ali pa jo potuhnejo, potem pa spet vedno znova zažari v različnih časovnih svetlobah in z različnimi pomeni. Z umetnino je tako kot z domovino: čas jima ne pride blizu. […] Rasli <span class="pagebreak" id="pb.050"> [50] </span>smo v času, ko so bila vrata države skoraj neprodušno zaprta. Hlastali smo za vsakršno informacijo od zunaj, iz velikega neznanega sveta in takrat je ta pomenila kvaliteto in s tem prednost že sama po sebi. Danes živimo v času, ko je zasičenost s podatki postala zadušljiva. Svet je prenatrpan z informacijami, tehnologije bruhajo nove tehnologije v to danes že resnično uniformirano globalno vas, onesnaženo in zasičeno s Produkcijo, Potrošnjo in Podatki. Tehnologije so že zdavnaj prerasle vse meje: narodov, celin in domačega praga. V vsem tem hlastanju po novih informacijah, ki nadomeščajo dejstva, saj 'česar ne zvem, tega ni', v vsem tem strahu 'ne biti zraven', 'zamuditi pravi trenutek' si privoščim svojevrstno razkošje: razkošje neinformiranosti. Na videz in na prvi pogled nevarno razkošje. V njem se ustavim in nori čas se umiri. Izognem se svetu, ki se duši pod kupi uniformiranih izdelkov, ki ga na videz in kratkotrajno zadovoljujejo. Svet je zatrpan in zastrupljen z izdelki, ki se bliskovito spreminjajo v odpadke. Ta globalna vas postaja zaradi navidezno ukinjenih razdalj vse bolj brezbarvna in anonimna. Enak pulover lahko kupim v Bombayu, v Parizu ali pa v Črnem Vrhu nad Idrijo. Umetnina ne potrebuje države. Država potrebuje umetnine. Umetnost je neprimerljivo starejša in častitljivejša od vsakršne države. […] Državna administracija nam s pomočjo preizkušenih obrazcev zagotavlja, da imamo preveč orkestrov, preveč pisateljev, preveč gledališč, preveč glasbenikov, preveč slikarjev itd. Kakšno razkošje: imeti preveč umetnosti! Potem izbrskam zanimiv podatek, ki ugotavlja, da je država še smiselna, če ima vsaj osem milijonov prebivalcev. Kakšno razkošje, imeti svojo državo! Kakšno razkošje, biti majhen narod! Kakšno razkošje, imeti svojo umetnost! 'Kakšna odvečnost!' bo mogoče vzkliknil nezadovoljni. Vendar: 'Odvečno je skrajno potrebno,' pravi nekje Voltaire. In mi smo narod odvečnih posameznikov!«</p></div><div class="abstract" id="index-body.1_div.3_div.2"><h2><span class="head">POVZETEK</span></h2><p>Ustvarjalna pot od diplomirane inženirke arhitekture do prve dame scenografije in režiserke, ki je dosegla zavidljive uspehe tudi na tujih odrih, je bila razgibana, samosvoja in premišljena. V gledališče je vstopila kot scenografka leta 1972 na povabilo režiserja Dušana Jovanovića v predstavi Rudija Šeliga <span style="font-style:italic">Kdor skak, tisti hlap</span>. T. i. prostori igre Mete Hočevar so v scenografskem in režijskem kontekstu spremenili slovensko, jugoslovansko in evropsko gledališče zadnjih treh desetletij. Kot samostojna avtorica ali v sodelovanju z režiserji, reformatorji gledališča – Dušanom Jovanovićem, Miletom Korunom, Slobodanom Unkovskim, Janezom <span class="pagebreak" id="pb.051"> [51] </span>Pipanom, Eduardom Milerjem, Matejo Koležnik idr. – je reformirala sodobno gledališče in premikala meje nekdanjih uprizoritvenih vzorcev. Za Meto Hočevar scenografija ni več ločen prostorski element, ki ga dodamo predstavi, temveč nekaj, kar se raztopi in vsebuje vse druge komponente, ki sestavljajo predstavo. Gledališki prostor Mete Hočevar je »prostor igre«, ki zahteva vsa čutila. Njeni »prostori igre« niso scenografija, ampak uprizoritveni koncepti. Kot scenografka in režiserka se je predstavila tudi na relevantnih tujih odrih v ZDA, Angliji, Rusiji, Avstriji, Nemčiji, Grčiji in po odrih nekdanje Jugoslavije. Njene prve režije segajo v osemdeseta leta prejšnjega stoletja. Atmosfera, ambient in prostor so trije imperativi v delu Mete Hočevar. Delala je na vseh slovenskih odrih in silovito prelomila s tradicijo. Posebej se je specializirala za slovenske moderniste: Daneta Zajca, Gregorja Strnišo, Dominika Smoleta in Rudija Šeliga. Bila je redna profesorica na AGRFT in prva dekanja; bila je tudi predsednica Upravnega odbora Prešernovega sklada.</p></div><div class="bibliography" id="index-body.1_div.3_div.3"><h2><span class="head">VIRI IN LITERATURA</span></h2><div class="ss3" id="index-body.1_div.3_div.3_div.1"><h3><span class="head">USTNI VIR</span></h3><p>Pogovor avtorice z Meto Hočevar, poletje 2018.</p></div><div class="ss3" id="index-body.1_div.3_div.3_div.2"><h3><span class="head">MONOGRAFIJE</span></h3><div class="biblfree"><span style="font-style:italic">Gledališka scenografija in kostumografija: Umetnostna galerija Maribor, Likovno razstavišče Rihard Jakopič</span>. Ljubljana: Društvo oblikovalcev Slovenije, [1981] (uvodna besedila napisala Meta Hočevar in Vasja Predan).</div><div class="biblfree">Hočevar, Meta. <span style="font-style:italic">Prostori igre</span>. Ljubljana: Knjižnica MGL, 1998.</div><div class="biblfree">Moravec, Dušan in Predan, Vasja. <span style="font-style:italic">Sto slovenskih dramskih umetnikov</span>. Ljubljana: Prešernova družba, 2001.</div><div class="biblfree"><span style="font-style:italic">Prostori igre = Play spaces: 1972–2005</span>. Ljubljana: Mestna galerija, 2005.</div><div class="biblfree"><span style="font-style:italic">Slovenska scenografija in kostumografija: 1991–1994: Praški kvadrienale '95</span>. Ljubljana: Društvo oblikovalcev Slovenije, 1995.</div><div class="biblfree"><span style="font-style:italic">Vidna sporočila 1981–1983</span>. Ljubljana: Društvo oblikovalcev Slovenije, 1983 (spremna beseda Meta Hočevar).</div></div><div class="ss3" id="index-body.1_div.3_div.3_div.3"><h3><span class="head">ČASOPISNI VIRI/ČLANKI</span></h3><div class="biblfree">Brate, Tomaž. »Arhitektura je prostor sprave, scenografija je prostor konflikta«. <span style="font-style:italic">Razgledi</span>, 25. 12. 1996.</div><div class="biblfree">Forstnerič Hajnšek, Melita. »Teater ni politika, politika se gre teater – intervju z Meto Hočevar«. <span style="font-style:italic">Večer</span>, sobotna priloga, 28. 7. 2018.</div><div class="biblfree">Hočevar, Meta. »Pokrajina brez horizonta«. V: <span style="font-style:italic">Gledališki list SNG Drama</span>, št. 73 (oktober 1993).</div><div class="biblfree">Hočevar, Meta. »Samoumevnosti / The self-evidence of space«. <span style="font-style:italic">Oris</span>, št. 15 (2002).</div><div class="pagebreak" id="pb.052"> [52] </div><div class="biblfree">Inkret, Andrej. »Igralec in prostor: razstava scenografskih del Mete Hočevar v Skopju«. <span style="font-style:italic">Naši razgledi</span>, 5. 11. 1982.</div><div class="biblfree">Inkret, Andrej. »Scenografija Mete Hočevar: ob razstavi v Mariboru«. <span style="font-style:italic">Naši razgledi</span>, 21. 11. 1986.</div><div class="biblfree">Inkret, Andrej. »Dramaturgija prostora: (ob scenografijah Mete Hočevar)«. <span style="font-style:italic">Maske: revija za gledališče</span>, št. 12 (1988/89).</div><div class="biblfree">Jurca Tadel, Vesna. »Neizbrušeno zrcalo«. <span style="font-style:italic">Delo</span>, 7. 3. 2006.</div><div class="biblfree">Kraigher, Amelia. »O denacionalizaciji, teatru, spravi in še čem«. <span style="font-style:italic">Večer</span>, 18. 3. 2006.</div><div class="biblfree">Kralj, Lado. »Meta Hočevar: XX. stoletje – slovensko gledališče«. <span style="font-style:italic">Delo</span>, 7. 8. 2000.</div><div class="biblfree">Lampret, Igor. »O dveh poklonih«. <span style="font-style:italic">Ampak</span>, št. 3 (marec 2001).</div><div class="biblfree">Toporišič, Tomaž. »Štirideset let prostorov Mete Hočevar, ki so spremenili slovensko gledališče«. <span style="font-style:italic">Gledališki list SNG Drama</span>, št. 10 (2010/2011).</div></div><div class="ss3" id="index-body.1_div.3_div.3_div.4"><h3><span class="head">FOTO:</span></h3><p>arhiv časnika <span style="font-style:italic">Večer </span>(foto: Robert Balen, 2018).</p></div></div><div class="byline"><span style="font-weight:bold">Melita Forstnerič Hajnšek</span>, profesorica francoskega in slovenskega jezika s književnostjo, novinarka, <span style="font-style:italic">Večer</span>, Ulica slovenske osamosvojitve 2, 2000 Maribor, melita.forstneric@vecer.com</div></div></div></body></html>