<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>UVOD</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">UVOD</span></h1><div class="foreword" id="index-front.1_div.5"><div class="pagebreak" id="pb.006"> [(6)] </div><div class="pagebreak" id="pb.007"> [7] </div><p>»Imam neprijetno novico. Žal moram odpovedati sodelovanje,« je zapisal avtor, povabljen, da za pričujočo zbirko biografskih študij slovenskih gledaliških osebnosti napiše prispevek o uveljavljenem in cenjenem slovenskem gledališkem režiserju. »Gre za popolnoma oseben premislek in odločitev,« je nadaljeval, ko sem ga povprašala o razlogu. »Z osebnostjo, ki naj bi jo obravnaval, sva dolgoletna sodelavca in tesna prijatelja; vrsto let sodelujeva v polju umetnosti in dramatike. Gre torej za izrazito subjektiven, oseben odnos dveh ustvarjalcev v polju umetnosti in gledališča. Zato bi težko o njem pisal z neko načelno objektivnostjo – in me to na nek način niti ne zanima. Kar me zanima, so izrazito subjektivni poudarki. To pa vsekakor ni dobro izhodišče, kajti govora je o gledališki osebnosti, ki brez dvoma zasluži in zahteva celovito obravnavo, distanco in znanstveni pristop.«</p><p>S tem dragocenim pojasnilom je večkrat nagrajeni režiser in dramatik morda nevede opredelil še eno izmed mej, o katerih je med drugim govora v tej monografiji, namreč mejo med hladno zavezanostjo znanstveni obravnavi in tisto težko merljivo, težko ulovljivo in še težje opredeljivo dimenzijo nevidno bivajočega v človeških odnosih, ki v obliki tesnih ali ohlapnih socialnih mrež bistveno opredeljuje ne le vsakokratna osebna, ampak tudi družbena razmerja. </p><p>Na Inštitutu za kulturno zgodovino ZRC SAZU smo seveda zavezani znanstveni obravnavi problemov in pojavov, zanima pa nas tudi kultura kot način življenja skupnosti v vseh pojavnih oblikah. V zvezi z monografijo <span style="font-style:italic">Osebnosti slovenskega gledališča</span> to pomeni, da nas znotraj uveljavljenih znanstvenih pristopov v humanistiki zanimajo tudi (ali celo predvsem) pogledi z različnih izobrazbenih, poklicnih, osebnih idr. pozicij, nikakor ne zgolj strokovni, recimo kritiški pogledi, pogledi teatrologov, ki bi nujno zožili kulturnozgodovinski horizont.</p><p>Harmonično razmerje med objektivnim in subjektivnim pristopom je ključ do kar najbolj prepričljivih biografskih študij. Povedano drugače, nič ni narobe, <span class="pagebreak" id="pb.008"> [8] </span>če so pogledi na gledališke osebnosti tudi osebni. Zbrani v znanstveni monografiji so ne le dragocen prispevek k razumevanju gledaliških osebnostih, ampak tudi prvovrsten vir za proučevanje mentalitet posameznih dob. Naj na tem mestu še sama zarišem neko mejo: ideja o absolutno objektivnem pogledu na sočloveka je v svojem bistvu antihumanistična.</p><p>Pričujoča monografija je vsebinsko tesno navezana na delo pri Novem Slovenskem biografskem leksikonu. Kot članica ožjega uredniškega odbora tega nacionalnega projekta, ki matematično strukturira biografije ljudi od bolj do manj zaslužnih, od bolj do manj pomembnih, od večkrat do manjkrat nagrajenih, od bolj številnih moških do manj številnih žensk, se zavedam, da so ne le pristopi k biografskim obravnavam, temveč tudi sami nabori osebnosti rezultat prepleta objektivnega s subjektivnim. S pričujočim naborom osebnosti, ki jih kot izzivalce meja povezuje smelo prestopanje ustaljenih predstav o gledališču, ni nič drugače. A kolikor so seznami ljudi zmeraj arbitrarni in nepopolni ter na njih zmeraj kdo manjka ali je kdo preveč, toliko nas ne tako davna tragična zgodovina 20. stoletja uči, da so ravno v defektnosti seznamov ljudi skriti presežni drobci v humanizem zazrtega človeka. </p><div class="byline">Maribor, marec 2019</div><div class="byline">Dr. Mateja Ratej</div></div></div></body></html>