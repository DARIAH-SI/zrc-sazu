<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>RUDI KOSMAČ</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">RUDI KOSMAČ</span></h1><div class="ss1" id="index-body.1_div.4"><div class="pagebreak" id="pb.053"> [53] </div><div class="figure"><img src="media/04.png" alt=", igralec, gledališki pedagog&#xA;                        (* Dovje, 23. junij 1932 – † Ljubljana, 29. september 1981)" class="graphic"/><div class="caption"><span style="font-weight:bold">Kosmač, Rudi</span>, igralec, gledališki pedagog (* Dovje, 23. junij 1932 – † Ljubljana, 29. september 1981)</div></div><p>Rudi Kosmač je mladost preživel v rojstnem kraju, po domače na Brolhovi domačiji. Njegovo šolanje je začasno prekinila vojna, zato je gimnazijo na Jesenicah obiskoval šele po končani vojni in se po maturi leta 1952 vpisal na Fakulteto za arhitekturo v Ljubljani. Še istega leta se je prepisal na Filozofsko fakulteto v Ljubljani, oddelek za slavistiko, leta 1953 pa na Akademijo za igralsko umetnost (danes Akademija za gledališče, radio, film in televizijo, dalje AGRFT) v Ljubljani, kjer je z vlogo Richarda v drami Georgea B. Shawa <span style="font-style:italic">Hudičev učenec</span> leta 1961 diplomiral. Kot srednješolec je nastopal v KUD »Jaka Rabič« Dovje-Mojstrana, sodeloval je v šolski igralski družini na Jesenicah, po prihodu v Ljubljano pa je igral v Šentjakobskem gledališču. Že med študijem je sodeloval z ljubljansko Dramo, kjer je sprva delal kot stalni stažist, nato pa se je leta 1957 redno zaposlil in ostal član tega ansambla do smrti. Umrl je le dva dni pred premiero igre Daneta Zajca <span style="font-style:italic">Mlada Breda</span>, v kateri je ustvarjal vlogi Sla in Dvorjana. Sodeloval je še z Odrom 57 in Eksperimentalnim gledališčem Glej (EG Glej), na Radiu Ljubljana je v radijskih igrah in umetniških oddajah oblikoval preko 250 vlog. Vidne vloge je ustvaril v filmih in v igranem programu Televizije Ljubljana. S študijskim letom 1973/74 je kot honorarni predavatelj na AGRFT prevzel tečaj <span class="pagebreak" id="pb.054"> [54] </span>umetniške besede, bil do leta 1980 pogodbeno zaposlen, leto kasneje pa se je tu tretjinsko zaposlil kot izredni profesor za umetniško besedo.<span id="ftn47_return"><a class="notelink" title="Arhiv AGRFT, osebna mapa Rudi Kosmač, poročilo odbora za kadrovske zadeve (tipkopis); Dušan Moravec, Vasja Predan, Sto slovenskih dramskih umetnikov (…" href="#ftn47"><sup>47</sup></a></span></p><p>V nizu preko sto deset vlog, ki jih je Rudi Kosmač v šestindvajsetih letih svoje umetniške ustvarjalnosti izoblikoval v matičnem gledališču in na eksperimentalnih odrih, je na podlagi obstoječih sprotnih in kasnejših pisnih virov mogoče odkrivati izjemen prispevek tega igralca slovenski gledališki umetnosti in k modernizaciji gledališke igre. Pri tem se moramo ozreti na stanje slovenskega gledališča, zlasti Drame Slovenskega narodnega gledališča v Ljubljani in t. i. srednje generacije igralcev in igralk, ki je začela na prelomu petdesetih let 20. stoletja graditi igralsko kariero. Njihov položaj je nazorno predstavil Dominik Smole, ko je v eseju <span style="font-style:italic">Jesenski gledališki večeri (I)</span> zapisal:</p><blockquote class="quote"><p>»Prejkone se namreč prav v zadnjih letih in hkrati s polno uveljavitvijo naše srednje igravske generacije (Štefke Drolčeve, Duše Počkajeve in tudi Marije Benkove, Jurija Součka, Lojzeta Rozmana, pok. Draga Makuca, Danila Benedičiča, Poldeta Bibiča, Rudija Kosmača, Dareta Ulage iz MG, Janeza Rohačka) godi bistvena evolucija tiste odločilne vrste, ki je že nekajkrat v preteklosti tako logično, v skladu s časom in umetniško plodno zakoličila nove poti našega teatra. Če so bili v preteklosti nosivci razvojnih podvigov predvsem veliki igralci in režiserji- posamezniki, Marija Vera in Marija Nablocka, Ivan Levar in Stane Sever, Branko Gavella, Bojan Stupica in Slavko Jan (zadržujoč se pri naši zadnji veliki generaciji), umetniki tistega žara, ki je sposoben s svojo prostornino napolniti takorekoč célo gledališko obdobje, se danes v polnem in lepem skladu s tradicijo in naravo stvari same spoprijema z evolucijskimi problemi cela družba izvrstnih gledaliških umetnikov. […] Ta impozantna kompanija igravcev se (z nepomembnimi različicami) prebija v novo vsebino in nov slog iz domala enakih začetnih položajev, čeprav seveda z različno intenziteto in z različnimi uspehi. Zvesto in pošteno sledeč šoli mojstrskih predhodnikov niso mogli doseči njihovega mojstrstva s sredstvi in skozi medije, ki so jim bili priučeni, dani, podarjeni, skozi slog in vsebino, ki sta bili naravi njihovega časa neustrezna in njih intimnemu umetništvu tuja. Veliki sunki zgodovine se s čudežno doslednostjo in neusmiljeno ažurnostjo pač odražajo predvsem in najprej v umetnosti, ki ji je lastno, da ne trpi pleonazmov. Vztrajanje pri neizvirnem in neavtentičnem je vodilo marsikaterega našega igravca v stagnacijo, <span class="pagebreak" id="pb.055"> [55] </span>marsikdaj na stranska pota, dostikrat tudi z mučnim, čeprav bržkone tudi poučnim neuspehom. Seveda je treba takoj zapisati, da je naš mlajši igravski kader doživljal (in še doživlja) svojo igravsko realizacijo k novemu v težkih razmerah in umetniško presenetljivo nestimulativnih okoliščinah. […] Ta trenutek zapišimo ugotovitev, da srednja igravska generacija, ki ji je naloženo opraviti velik korak k sodobnemu, raste zelo samorastniško, bodisi da svoje umetniške zamisli skuša ostvariti v institucionalnih gledališčih, bodisi (in največkrat) da išče svojo izvirno podobo v stranskih, občasnih, eksperimentalnih skupinah.«<span id="ftn48_return"><a class="notelink" title="Dominik Smole, »Jesenski gledališki večeri (I)«, Perspektive, št. 35 (1963–64): 544–546." href="#ftn48"><sup>48</sup></a></span></p></blockquote><p>Dominik Smole kot sopotnik in eden ključnih ustvarjalcev iz vrst te generacije seveda ni mogel mimo tega, da ne bi ob Štefki Drolčevi in Duši Počkajevi, ki sta kot že »narejeni«, uveljavljeni igralki širši izrazni diapazon razvijali z igranjem v eksperimentalnih skupinah, opozoril, da je »Jurij Souček moral po svoje veliko odkritje na Oder 57, umetniško samotarstvo Lojzeta Rozmana, danes brez dvoma najmodernejšega igravca pri nas, je postalo pojem, Dare Ulaga je ustvaril edinstvenega in še nepreseženega Marcela v Kozakovi <span style="font-style:italic">Aferi </span>zunaj MG spet na Odru 57«.<span id="ftn49_return"><a class="notelink" title="Prav tam, 545–546." href="#ftn49"><sup>49</sup></a></span> Da Smole v tem kontekstu ni omenjal Rudija Kosmača, gre pripisati le dejstvu, da se je Kosmač na Odru 57, s katerim je sodeloval od druge predstave tega gledališča, z večerom poezije Daneta Zajca, naslovljenim <span style="font-style:italic">Tolmuni teme</span> (1958), dokončno uveljavil kot interpret Zbora v Smoletovi <span style="font-style:italic">Antigoni</span> (1960). Kosmačeve igre v vlogi Zbora se je spominjal Lado Kralj:</p><blockquote class="quote"><p>»V tej vlogi sem ga prvič videl in njegova nenavadna, neobičajna, prepričljiva in inovatorska interpretacija me je tako presunila, da mi je ostro ostala v spominu, bil je spoj ognja in ledu. Rudi je bil strasten in skoraj fanatičen, nemiren in agresiven, obenem pa obvladan, trden, avtoritativen in skoraj aristokratsko superioren ali celo aroganten. In vse to z instrumentom nove, doslej na Slovenskem neobstoječe besede, do kraja kultivirane, pa vendar do kraja nepatetične, inteligentne in intelektualne, pa vendar žive in pristne, neponarejene, kot da je prišla s ceste. […] S takšnim igralskim deležem je Rudi Kosmač v mnogočem prispeval ali celo soustvarjal značilni gledališki stil Odra 57, stil, ki je medtem postal mejnik in ki je odprl novo obdobje v slovenskem gledališču.«<span id="ftn50_return"><a class="notelink" title="Lado Kralj, »Rudi Kosmač: beseda ob slovesu«,Naši razgledi, št. 20 (1981): 584–585." href="#ftn50"><sup>50</sup></a></span></p></blockquote><p>Taras Kermauner je podrobno opredelil gledališki stil Odra 57 kot »težnjo k preciznemu, predvsem intelektualnemu, besedno intenzivnemu, telesno na bistveno simboliziranje situacij izčiščenemu, teatrsko pa asketskemu 'golemu' <span class="pagebreak" id="pb.056"> [56] </span>uprizarjanju«.<span id="ftn51_return"><a class="notelink" title="Taras Kermauner, »Oder 57 in politika«, v: Oder 57: (pričevanja). (Ljubljana: Mestno gledališče ljubljansko, 1988)." href="#ftn51"><sup>51</sup></a></span> Da sočasna gledališka kritika ni prezrla temeljnih intenc in inovacij Odra 57, je razvidno iz ocene Lojzeta Smaska, ki je v kritiki krstne uprizoritve poetične drame Daneta Zajca <span style="font-style:italic">Otroka reke</span> (1962) zapisal, da je režiser Taras Kermauner »delu omogočal, da je učinkovalo z vso svojo ustvarjalno silo: pridušena luč; izpovedna uporaba svetlobnih stožcev, povezana z izrazitimi silhuetnimi podobami; kreativna drža telesa kot posebna izpovedna kategorija; umirjeni, sugestivni premiki, ki so vso napetost prepuščali notranji, z besedami izraženi silovitosti – vse to je služilo samo enemu cilju, ustvarjanju čim krajše, čim jasnejše in čim bolj popolne povezave avtorja z avditorijem«.<span id="ftn52_return"><a class="notelink" title="Lojze Smasek, »Pristna poezija«, Večer, 24. 1. 1962, 2." href="#ftn52"><sup>52</sup></a></span> Oder 57 je dosledno odklanjal psihologiziranje, v tem je sledil dramaturgiji gledališča absurda in tako že med prvimi predstavami zasledimo »Večer Eugèna Ionesca« z uprizoritvama <span style="font-style:italic">Učne ure</span> in <span style="font-style:italic">Plešaste pevke</span> (1958) ter enodejanki Petra Božiča <span style="font-style:italic">Zasilni izhod</span> in<span style="font-style:italic">Križišče </span>(1961). Na dejstvo, da dramatika absurda odklanja psihološko oblikovanje likov, je v svojih kritikah dosledno opozarjal Vladimir Kralj; isti kritik je v oceni krstne uprizoritve <span style="font-style:italic">Afere</span> Primoža Kozaka leta 1961 v ljubljanski Drami kot eno bistvenih kvalitet Odra 57 prepoznal »ne samo razvit smisel za besedo, marveč tudi čut za intelektualno igro, ki so si ga igralci pridobili v modernih igrah na naših eksperimentalnih odrih«.<span id="ftn53_return"><a class="notelink" title="Vladimir Kralj, Pogledi na dramo (Ljubljana: Cankarjeva založba, 1963), 361." href="#ftn53"><sup>53</sup></a></span> Polde Bibič je ugotavljal, da sta Jurij Souček in Rudi Kosmač »slovensko gledališče obogatila s 'teznim' igralstvom. Zanj so bile značilne čustev očiščene govorne parade, da bi čim bolj čisto izrazile piščevo misel«, in dodal, da je bil Kosmač preciznejši igralec, a zmeraj z določeno čustveno razgretostjo.<span id="ftn54_return"><a class="notelink" title="Polde Bibič, Soigralci: kramljanje o igralstvu (Ljubljana: Mladinska knjiga, 1998), 147." href="#ftn54"><sup>54</sup></a></span> Bibič je podrobneje opisal specifiko Kosmačeve igre, ko je analiziral dve Kosmačevi interpretaciji vlog v igrah Luigia Pirandella, naslovno vlogo v drami <span style="font-style:italic">Henrik IV.</span> (1963) in vlogo Cotroneja v igri <span style="font-style:italic">Velikani z gore</span> (1977).</p><blockquote class="quote"><p>»Kosmač, po naravi ekspresiven igralec, je bil pravzaprav zaradi svoje intelektualne, suhe, živčne, angažirane igre primeren kar za vsega Pirandella,« je menil Bibič in nadaljeval, da je v <span style="font-style:italic">Velikanih z gore</span> »ponovno dokazal 'predestiniranje' za Pirandella z izrazito in ekspresivno igro 'živcev'. Ta se je na zunaj izražala v svojevrstni krčevitosti, ki ni bila moteča, niti ni delovala kot igralska napaka, čeprav so ga zaradi nje nekateri po krivici manj cenili. Kosmačeva krčevitost je izvirala iz krotenja igralske energije, s katero je bil bogato obdarjen. Če bi se ji prepustil, bi prestopila meje in bi postala neobvladljiva, kar bi ga speljalo <span class="pagebreak" id="pb.057"> [57] </span>v nepregledno anarhičnost igranja, preobloženega s patetiko in pleonastično čustvenostjo. Napor, s katerim se je zadrževal in je rahlo spominjal na krčevitost, je to preprečeval, 'krč' pa je dajal Kosmačevemu igranju nekakšen 'odtujevalen' značaj. Njegova izpoved je bila tezna, razumska. In predvsem povsem razvidna. Do vloge je vedno ohranjal premišljeno distanco, v njegovi igri ni bilo realistične psihologije, niti emocionalnega vživetja. Kosmač je predvsem 'pripovedoval', strastno, prepričano in prepričljivo. Posebnost njegovih stvaritev pa je bila, da niso vsebovale dokončne resnice, puščale so odprta vprašanja. […] Kosmačevo igranje je vzbujalo vtis, da strastno in neutrudno išče resnico, čeprav je ni mogoče najti. Izpovedoval je moderen dvom o smiselnosti človeškega početja, o sizifovskem značaju njegovega brezplodnega ravnanja. Njegova izrazna sredstva so bila napeta kot struna, ki je brnela v skrajnem naporu živcev. Čeprav je bil po naravi čustven, je bila njegova igra daleč od emocionalnega igranja […] Bila je kristalno čista, povsem očiščena odvečnih, predvsem čustvenih barvanj. Njegova igra je bila do kraja intelektualno angažirana. Učinkovala je suho, vendar oznake 'suh' ne gre razumeti slabšalno, ampak kot abstrakcijo, zgoščenost miselnih in izpovednih prvin.«<span id="ftn55_return"><a class="notelink" title="Polde Bibič, Izgon: pripoved o uspehih, spopadih in padcih v Štihovem obdobju ljubljanske drame (Ljubljana: Nova revija, Slovenski gledališki muzej, 2…" href="#ftn55"><sup>55</sup></a></span></p></blockquote><p>Ko analizira Kosmačevo igro, Bibič seveda ne more mimo še ene specifike, izvrstne govorne interpretacije: »Kosmač je bil pri oblikovanju vloge do konca radikalen. Tako v pogledu idejne razčlenitve in izpovedi kot v pogledu igralske obrti alias tehnike, predvsem govorne. Vanjo se je dobesedno zažrl kot nobeden od igralcev njegove generacije.« Kot učenec pedagoginje Vere Adlešič in igralke Mihaele Šarič si je, tako Bibič, »znal izkušnje, ki jih je pridobival pri eni ali drugi učiteljici, prikrojiti v svojo govorno tehniko. To bi lahko bilo zanj usodno, saj je artikuliral besede s pretirano natančnostjo, razvil je neko skrajno 'ustnično telovadbo', ki je učinkovala nenaravno, moteče smešno. Imel pa je srečo, da je že takoj na začetku svoje igralske poti igral v filmu, kjer je moral govoriti kar najbolj naravno. Tako mu je film pomagal zrahljati pretirano formo in njegov odrski govor je postal briljanten, ko se je rešil 'gimnastike'. Dikcija je bila popolna zaradi svoje natančnosti, razvil je poln, doneč glas, ki je, kot rečemo v žargonu, 'nesel' njegove besede do zadnje vrste galerije. Njegov govor je bil do konca razumljiv. Noben soglasnik ali samostalnik se ni izgubil, 'ga ni požrl', bi rekli igralci med sabo. Vsak <span class="pagebreak" id="pb.058"> [58] </span>glas v njegovem govoru je imel svojo veljavo, svojo ustrezno barvo, pravo dolžino, pravšnjo moč pri naglaševanju, čisto intonacijo, strogo po zakonih pravorečja.«<span id="ftn56_return"><a class="notelink" title="Prav tam, 201–202." href="#ftn56"><sup>56</sup></a></span></p><p>In še ene kvalitete Kosmačevega igranja ne gre spregledati; kot izjemno studiozen igralec je Kosmač že ustvarjeno vlogo iz predstave v predstavo razvijal in nadgrajeval. Po mnenju Poldeta Bibiča je »nenehno grebel in iskal in bogatil svojo vlogo«, kar se sklada z opažanji, ki jih je o Kosmačevi interpretaciji naslovne vloge v Pirandellovi drami <span style="font-style:italic">Henrik IV.</span> v dežurno knjigo zapisal režiser predstave France Jamnik. Če je ob deseti ponovitvi predstave zabeležil, da »Kosmač išče in tudi uspešno najde posamezne zrele, oživljene inovacije, vendar še vedno ne uspe najti celovitega loka figure«, ga je dober mesec kasneje navdušila predstava, ki je ob nenehni rasti dosegla tako visoko kvaliteto, da se je »pričel realizirati koncept režije. – Predvsem Kosmač: Izredno bogato igralsko niansiranje na vsebini teksta in to brez njegovega znanega melodiranja. To je bila moška, zrela, sigurna figura brez krčev in tudi brez formalnih praznin. Vse je odigral v neverjetno suverenem poletu. […] Postavlja se mi problem, da je šele ta repriza lahko oživela do te stopnje ustvarjalno nalogo. Noben element po svojem bistvu v njej ni bil nov: samo vse sestavine, vsa gradnja, ves napor je bil ustvarjalno polno prinesen.«<span id="ftn57_return"><a class="notelink" title="Prav tam, 205." href="#ftn57"><sup>57</sup></a></span> Režiserjevemu opažanju je pritrdila tudi lektorica predstave Majda Križaj, ki je v dežurno knjigo zapisala: »Mislim, da je Kosmačeva vsebinska razčlemba vloge, ki je zelo precizna, a je bila v začetku premalo tudi zunanje izražena oziroma zniansirana, sedaj tudi na zunaj zelo prepričevalna (geste, pogledi, reakcije, 'igranje blaznosti').«<span id="ftn58_return"><a class="notelink" title="Prav tam, 206." href="#ftn58"><sup>58</sup></a></span> Kako intenzivno se je Kosmač pripravljal na vlogo, pričajo tudi njegovi zapiski o vlogi župnika Henrika v Sartrovi drami <span style="font-style:italic">Hudič in ljubi Bog</span> (1965), ki jih hrani SLOGI (signatura 572, mapa 198, št. 7).</p><p>Ob vlogah, ki jih je Rudi Kosmač oblikoval v uprizoritvah številnih pomembnih del moderne dramatike – ta pa so, kot je zapisal Filip Kalan, odpirala »pogled v usodna vozlišča naše individualne in družbene eksistence«<span id="ftn59_return"><a class="notelink" title="Prav tam, 200." href="#ftn59"><sup>59</sup></a></span> – je treba opozoriti na ustvarjalni delež, ki ga je Kosmač dal uprizoritvam slovenske klasične, predvsem pa krstnim uprizoritvam sodobne slovenske dramatike. V osemindvajsetih predstavah je oblikoval preko trideset vlog, v šestdesetih letih 20. stoletja je igral v domala vseh najpomembnejših krstnih uprizoritvah dramskih novitet od enodejanke Petra Božiča preko dramatike Dominika Smoleta, Primoža Kozaka <span class="pagebreak" id="pb.059"> [59] </span>do Gregorja Strniše in Daneta Zajca. Ob že omenjeni interpretaciji Zbora v Smoletovi <span style="font-style:italic">Antigoni </span>(1960) je v uprizoritvi dveh enodejank Petra Božiča <span style="font-style:italic">Zasilni izhod</span> in<span style="font-style:italic">Križišče</span> (1961) oblikoval vlogo Trgovca, po teh odmevnih nastopih na Odru 57 pa se je kot igralec s specifično izrazno energijo v ansamblu SNG Drama Ljubljana dokončno uveljavil z vlogo Marcela v drami Primoža Kozaka <span style="font-style:italic">Afera</span> (1961). »Fanatična predanost revoluciji je bila v Kosmačevi interpretaciji popolnoma verodostojna«, igra »stopnjevana do napetosti, do neke notranje vibracije, ki je mejila na eksplozijo, je vendarle bila tudi v najbolj dramatičnih trenutkih zadržana in obvladana,« je ocenjeval Josip Vidmar.<span id="ftn60_return"><a class="notelink" title="Josip Vidmar, Gledališke kritike (Ljubljana: Cankarjeva založba, 1968), 23." href="#ftn60"><sup>60</sup></a></span></p><p>Lado Kralj je o Kosmačevem Marcelu zapisal: »Bil je pretresljiv in prepričljiv v vlogi fanatičnega privrženca neki ideji, silovit in agresiven, skoraj eksploziven, obenem pa zadržan in obvladan, vseskoz v posesti svojega nenavadnega igralskega instrumenta.«<span id="ftn61_return"><a class="notelink" title="Kralj, »Rudi Kosmač: beseda ob slovesu«, 584–585." href="#ftn61"><sup>61</sup></a></span> Ostro intelektualno igro dveh ključnih protagonistov <span style="font-style:italic">Afere</span>, Rudija Kosmača (Marcel) in Lojzeta Rozmana (Simon), so nagradili na Jugoslovanskih gledaliških igrah v Novem Sadu, kritika pa je izpostavila, da sta igralca »ves tragični in dramski temperament podala silovito in ostro« ter z notranjo napetostjo, »z izrazom in držo ustvarila nepozabne trenutke modernega ritma in vizualizacije«.<span id="ftn62_return"><a class="notelink" title="Gledališki list SNG Drama Ljubljana, 1962/63." href="#ftn62"><sup>62</sup></a></span> Sledili sta dve vlogi na Odru 57: Kosmačeva interpretacija Zbora v krstni uprizoritvi poetične drame Daneta Zajca <span style="font-style:italic">Otroka reke</span> (1962) je bila kljub monotoni statičnosti, ki jo je narekovala režiserjeva postavitev, izrazita in sugestivna v svoji besedno izraženi silovitosti. Z interpretacijo Zbora in kot dr. Benedikt Minsky v krstni uprizoritvi drame Primoža Kozaka <span style="font-style:italic">Dialogi</span> (1962) je Kosmač »razvijal in ostril svoj značilni in neposnemljivi igralski instrument, ki mu je omogočal prikazovati izrazito moderna občutja: hipersenzibilnost, impulzivnost, ranljivost, celo silovitost, prepričljivo spojeno z aktivno inteligenco, z racionalno obvladanostjo, pri tem pa se je ta vseskozi gibala na skrajnem robu možnega«.<span id="ftn63_return"><a class="notelink" title="Kralj, »Rudi Kosmač: beseda ob slovesu«, 584–585." href="#ftn63"><sup>63</sup></a></span> Z Odrom 57 je sodeloval tudi v zadnji predstavi pred ukinitvijo tega gledališča, ko je v recitacijskem večeru <span style="font-style:italic">Ivan Cankar in slovenski igralci</span> (1964) interpretiral zanj značilen izbor iz Cankarjeva opusa – »Iz Kurenta«.</p><div class="ss2" id="index-body.1_div.4_div.1"><h2><span class="head">***</span></h2><p>V drugi polovici šestdesetih let 20. stoletja je Rudi Kosmač oblikoval impozanten niz vlog v krstnih uprizoritvah slovenskih iger – in to v razponu od klasične <span class="pagebreak" id="pb.060"> [60] </span>do moderne dramatike. Njegova igra v drami Ivana Mraka <span style="font-style:italic">Marija Tudor</span> (1966) je bila po oceni Mirka Zupančiča »svojevrstno presenečenje«, saj je vlogo Cranmerja »oblikoval navzven povsem mirno in zadržano, a s skrajno notranjo intenzivnostjo«.<span id="ftn64_return"><a class="notelink" title="Mirko Zupančič, Gledališki zapisi in eseji (Maribor: Založba Obzorja, 1972), 16." href="#ftn64"><sup>64</sup></a></span> Povsem drugačna, stilu uprizoritve prilagojena je bila Kosmačeva igra v slovenski praizvedbi Linhartove drame <span style="font-style:italic">Miss Jenny Love</span> (1967): Walforda »je odigral s strastjo in ustrezno silovitostjo in dal figuri prepričevalno plastičnost«.<span id="ftn65_return"><a class="notelink" title="Vidmar,Gledališke kritike, 286–288." href="#ftn65"><sup>65</sup></a></span></p><p>Novo vrhunsko igralsko stvaritev je oblikoval kot Vincent v krstni uprizoritvi drame Primoža Kozaka <span style="font-style:italic">Kongres</span> (1968). »Osrednjega predstavnika odhajajočega stalinizma je igral z osvajajočo, plastično dikcijo, s silovito strastjo in z notranjo prizadetostjo brez primere, ki je mejila na resnično tragiko« ter »ustvaril monumentalen lik redke izrazitosti in sugestivnosti,« je ocenil Josip Vidmar.<span id="ftn66_return"><a class="notelink" title="Prav tam, 328." href="#ftn66"><sup>66</sup></a></span> Mirko Zupančič je v Kosmačevi kreaciji Vincenta razbral »globoko človeško tragiko«, oblikovano »z izredno sugestivnostjo«. »Njegova hoja,« piše Zupančič, »je bila asketsko stroga in nabita s koncentracijo, vsak migljaj rok in gib telesa sta pripovedovala o bremenu, ki si ga je Vincent naložil. Notranja intenzivnost Kosmačevega lika je zagorela in izgorela skorajda v antični tragiki. Brez krivde je moral shirati v svetu, ki mu ni bil več kos.«<span id="ftn67_return"><a class="notelink" title="Zupančič, Gledališki zapisi in eseji, 52." href="#ftn67"><sup>67</sup></a></span> V krstni uprizoritvi drame Dominika Smoleta <span style="font-style:italic">Krst pri Savici</span> (1969) je kot Oče Celest v zboru štirih menihov oblikoval skromnejšo vlogo. Niz vlog v krstnih uprizoritvah slovenske dramatike je sklenil z interpretacijo naslovne vloge v drami Primoža Kozaka <span style="font-style:italic">Legenda o svetem Che</span> (1969). Od kritikov je bila Kosmačeva interpretacija deležna manj priznanj, presojo, da je bila Kosmačeva kreacija zanimiva psihološka obdelava lika revolucionarja, v katerem pa je le preveč poudaril skrajno nevrotičnost, mestoma tudi patološkost, ter da je naslovnega junaka izrisal brez jasnega pogleda na revolucijo, ki jo vodi, je spremljal pomislek, da Kosmač po naravi svojega igralstva za to vlogo ni bil najprimerneje izbran, predvsem pa ga režiser ni ustrezno vodil. V <span style="font-style:italic">Hamletu</span> (1968) Williama Shakespeara je (v alternaciji) odigral kar tri vloge: zločinskega kralja Klavdija je odigral odlično, resnično kraljevsko, nevarno in z izvrstno dikcijo; bila je to vrhunska kreacija, polna energije in izrazne moči. Scela se je vživel v vlogo Prvega igralca in kot Duh umorjenega kralja je prizore obvladoval z mirno in lepo dikcijo.</p><div class="pagebreak" id="pb.061"> [61] </div><p>Da mu komedijske vloge niso tuje, je pokazal že v komediji Antona Tomaža Linharta <span style="font-style:italic">Ta veseli dan ali Matiček se ženi</span> (1966), v kateri je Matička igral v alternaciji z Danilom Benedičičem: nasproti Benedičičevemu pretkanemu Matičku je Kosmač v Linhartovem junaku poiskal poteze razumske trdovratnosti in možate bistrovidnosti. V drami Antona Pavloviča Čehova <span style="font-style:italic">Tri sestre</span> (1971) je ostro, izzivalno in pikro profiliral Saljonijevo čudaštvo, v igri Jacinta Benaventeja <span style="font-style:italic">Roka roko umije, obe obraz ...</span> (1972) je živo, plastično izoblikoval lik Kapitana. Novo igralsko podobo je razvil v drami Calderona de la Barce <span style="font-style:italic">Sodnik Zalamejski</span> (1972), kjer je obubožanega viteza Don Menda z duhovito igro približal velikemu Don Kihotu in v resnobno igro vnesel učinkovit komičen kontrapunkt. V t. i. obdobju tujih režiserjev ni bil deležen velikih vlog pa tudi pozornosti kritike ne, je pa pomembno razširil svoj repertoar. Kot komik z izostrenim posluhom za psihične in fizične posebnosti upodabljanega lika se je izkazal v komediji Angela Beolca Ruzzanteja <span style="font-style:italic">Vdova iz Ancone</span> (1972), kjer je kot Šjor Tomaž do tančin razdelal lik starca. V igri Petra Barnesa <span style="font-style:italic">Vladajoči razred</span> (1973) je suvereno preigraval številne poteze butlerja Daniela Tuckerja, komunista, trockista in anarhista, sicer pa uslužnega, vendar samosvojega človeškega bitja. V igri Pierra de Marivauxa <span style="font-style:italic">Dvojna preizkušnja ljubezni</span> (1975) je v skladu z uprizoritvenim konceptom iz poženščenega dvorjana Trivelina ustvaril mojstrsko, disciplinirano obvladano, skoraj grozljivo figuro. V tem obdobju, ko je suvereno preigraval komične in dramske vloge, klasično in sodobno dramatiko, izstopa Kosmačeva kreacija Odiseja v igri Yorgosa Sevastikogloua <span style="font-style:italic">Smrt kraljevega javnega tožilca</span> (1972); vlogo je oblikoval z značilno asketsko igro, bil je zazrt vase, navzven trd, a pod to skorjo razcepljen. V <span style="font-style:italic">Veliki puntariji</span> Bratka Krefta v avtorjevi režiji (1973) je bil jezuitski škofov tajnik Kanonik Martinič, ki je v začetku sicer nekoliko spominjal na like zagnancev, ki jih je Kosmač že upodobil, odličen pa je bil, ko je odigral zlom tega fanatika in igro razprl v resnično tragične višine. Oster je bil njegov Komandant – ideološki osmišljevalec osvobodilnega boja v krstni uprizoritvi vojne drame Toneta Svetine in Janeza Povšeta <span style="font-style:italic">Ukana</span> (1975). V krstni uprizoritvi drame Gregorja Strniše <span style="font-style:italic">Driada</span> (1976) je oblikoval lik slikarja Riharda Jakopiča in odigral vlogo Komandirja milice. Kosmačev dr. Pavel Gruden v farsi Ivana Cankarja <span style="font-style:italic">Za narodov blagor</span> (1976) – prva večja Kosmačeva vloga v interpretaciji Cankarjeve dramatike – je bil ihtavo zagnan in rezek na oko, v resnici pa šlevast in kot vosek mehak v rokah bistrejše, ambicioznejše žene.</p></div><div class="ss2" id="index-body.1_div.4_div.2"><h2><span class="head">***</span></h2><div class="pagebreak" id="pb.062"> [62] </div><p>Proti koncu sedemdesetih let 20. stoletja je oblikoval nov niz velikih vlog, začenši z monodramsko interpretacijo Kozakove dramatizacije izbranih tekstov iz proznega opusa Ivana Cankarja, naslovljene <span style="font-style:italic">Moje izbe</span> (1976) in podnaslovljenega »večer samogovorov Ivana Cankarja«. Bila je to neponovljiva igralska mojstrovina, igralska inovacija, ki jo je z neprikritim občudovanjem igralskega mojstrstva z vso občutljivostjo in bogato akribijo »ohranil« Andrej Inkret:</p><blockquote class="quote"><p>»Rudi Kosmač – visoka, strma figura, gube, odmaknjen pogled, težka, nenehoma sprašujoča se in nikdar ne zaustavljena (dokončna), vendar v izvedbi neizrečeno gladka, se pravi suverena, do kraja obvladana govorica. Knjiga v roki ali odložena na stol: monolog teče vseskoz s tisto izjemno subtilno spremešanostjo samospraševanja in bleščeče artistične odmerjenosti – osredotočenost na besedo, bolje, na misel, ki jo beseda artikulira in imenuje, na logiko neizprosnih zakonitosti, ki vladajo v njej (in njo), osredotočenost, malodane popolna koncentracija, ki pa vendarle ne pozablja, nikdar, mòre biti 'zgolj' misel, samo 'ideja' v bolj ali manj domišljeni teatralni dekoraciji; je v enaki meri in hkrati, v istem, kajpada, estetski, tudi artistični fenomen – enega od drugega ni mogoče ločevati, ena in druga razsežnost padata neprenehoma v isto. […] In ravno v tem presenetljivem sovpadanju odlične zdržljive miselne koncentracije (spomina) ter zvočno povsem obvladane, notranje bogato razčlenjene, dinamične, celo na svoj estetski interes, na svojo artistično naravo: teater pač, ne 'slikovite' govorne izvedbe, je poglavitni artistični mik Kosmačevega solističnega nastopa s Cankarjevimi besedili. In ne edini. Rudi Kosmač uspeva namreč s takšno igralsko metodologijo izjemno plastično in gotovo tudi pretresljivo uprizoriti tisto Cankarjevo notranjo dramo, ki jo iz različnih odlomkov rekonstruira Kozakova montaža: tisto dramatično, čisto eksistencialno gradivo, tisto 'notranje snovanje', kakor piše v gledališkem prospektu dramatizator sam, iz katerega so se porajali veliki Cankarjevi izpovedni teksti; z drugačno, toda spet Kozakovo besedo – gre vseskoz za 'notranji obraz njegov'. […] Rudi Kosmač sledi s pozorno občutljivostjo čudnim, temnim, negotovim, strašnim vibam, iz katerih je pri Kozaku sestavljena Cankarjeva 'skrita' duhovna podoba, sledi njenemu grozljivemu razponu med obupom in vero, samozavestjo in težko negotovostjo, upanjem in spet radikalnim dvomom – njenemu silovitemu notranjemu naporu. Rudi Kosmač drži vse te raznorodne Cankarjeve fragmente čvrsto v okvirih ene same, presunljive, če hočemo, 'nove' človeške usode oziroma podobe, drži jih v izjemni napetosti od začetka do konca, pazljivo razčlenjujoč in obnavljajoč dramatične spremembe ali 'preskoke' v njej, dramatično gradira posamezne njene sestavine zdaj v liričnih, zdaj spet neusmiljeno konsekventnih miselnih 'intonacijah' – in vendar iščoč in odkrivajoč v njih ves čas tistih eksistencialnih prvin, tragično zgodbo čisto posebnega duha, vsakršne njene razloge in motive. In ta zgodba je v resnici dramatična in obenem tudi izjemno <span class="pagebreak" id="pb.063"> [63] </span>gledališka – navkljub svojim asketskim literarnim in odrskim izrazilom zgoščena na bistveno in vseskoz brez popuščanja.«<span id="ftn68_return"><a class="notelink" title="Andrej Inkret, »Moje izbe«, ITD, 14. 1. 1977." href="#ftn68"><sup>68</sup></a></span></p></blockquote><p>Asketska, na bistveno zgoščena predstava, s katero je Kosmač ustvaril antologijsko podobo svoje gledališke umetnosti! Cankarju je sledila že omenjena kreacija Cotroneja v igri Luigia Pirandella <span style="font-style:italic">Velikani z gore</span> (1977); velika vloga, ki ji je sočasna kritika namenila le malo pozornosti. Iz avtopsije je mogoče reči, da Kosmačev Cotrone morda res ni bil čarodej, ki s pomočjo trikov oblikuje umišljene prizore; v Pirandellovi »tragični izpovedi o zatonu poezije«<span id="ftn69_return"><a class="notelink" title="Janez Negro, »Velikani z gore«, Gledališki list SNG Drama Ljubljana, 1976/77." href="#ftn69"><sup>69</sup></a></span> je bil mag, stvarnik, »gospodar niča in vsega«, ki z vero v moč poezije odstira nove, ljudem neznane pokrajine človekovega bivanja in duha – in v tem je živel polno. Kot antagonist igralki, Kontesi Lizi (Duša Počkaj), ki gleda »življenje v mejah naravnega in mogočega«, je Kosmačev Cotrone suvereno živel »onkraj teh mej«.<span id="ftn70_return"><a class="notelink" title="Knjižnica AGRFT, Luigi Pirandello: Velikani z gore (tipkopis)." href="#ftn70"><sup>70</sup></a></span></p><p>V svojem drugem solističnem nastopu, v monodrami Matjaža Kmecla <span style="font-style:italic">Lepa Vida ali Problem svetega Ožbalta</span> (1977), je Kosmač razkril nove plasti svoje igralske umetnosti, predvsem seveda ironijo in humor, sugestivno komiko na zunaj superiornega kritika, navznoter negotove, sentimentalne ranjene duše. Vseskoz enako intenziven in bogato zdiferenciran v svoji moderni karakterni igri, briljanten v tehnični izvedbi, prebojen z ostrino posameznih igralskih formulacij.<span id="ftn71_return"><a class="notelink" title="Andrej Inkret, »Lepa Vida ali problem svetega Ožbalta«, Stop, št. 11 (1978): 16." href="#ftn71"><sup>71</sup></a></span> V <span style="font-style:italic">Staromodni komediji</span> (1977) Alekseja Nikolajeviča Arbuzova se je srečal z žanrom melodrame in v vlogi Rodiona Nikolajeviča upodobil ostarelega zdravnika, ki je svojo globoko čustvenost in potrebo po nežnosti obdal s trpko skorjo formalizma, a je pred nami vendarle krhek in ranljiv. S Štefko Drolc sta kot soigralca oba ustvarila mojstrski kompoziciji upodabljanih likov, ki sta bila že v prvem trenutku celovita, nato pa ju je vrsta detajlov dopolnjevala, zaokroževala in opremljala z včasih presenetljivimi, a vselej v celoti vgrajenimi odtenki, da so se odkrivale nove in nove facete zmeraj zanimive človeške osebnosti. Novo igralsko mojstrovino je ustvaril kot Sin v odrski pripovedi Petra Handkeja <span style="font-style:italic">Žalost onkraj sanj</span> (1978): težko, gosto, sintaktično nadvse zapleteno pripoved o umrli materi je govoril večidel umirjeno, jo intoniral na pridušeni sarkazem intelektualca, ki nima več solza, ima pa čustva. Ob skrbni in natančni razčlembi besedila se je gibal »onkraj žalosti« ter stvarno in nepatetično zarisal koordinate nekega zagatnega, neveselega življenja v dovolj zadušljivem in v tolike blokade ujetem svetu. Kot <span class="pagebreak" id="pb.064"> [64] </span>subtilen interpret psihološko zapletenih dramskih likov in situacij se je potrdil v vlogi slikarja Schwarza v igri Franka Wedekinda <span style="font-style:italic">Duh zemlje</span> (1979).</p><p>Svojo zadnjo veliko vlogo je skoraj simbolno ustvaril v gledališki uprizoritvi štiriindvajsetih pesmi iz opusa Daneta Zajca <span style="font-style:italic">Ogenj v ustih</span> (1980). S soigralko Ivo Zupančič sta v komedijantsko razosebljenih maskah, v napeti in ostri igri oblikovala »kompleksno udejanjanje poezije, ki naj spregovori, nošena s specifičnim odrskim izrazom […] in ki je na iznajdljiv način uspela odkriti vezi, ki spajajo jezik gledališča in poezije«.<span id="ftn72_return"><a class="notelink" title="Aleš Debeljak, »Ogenj v ustih«, Mladina, 29. 5. 1980." href="#ftn72"><sup>72</sup></a></span> Na svoji bogati umetniški poti je Kosmač v tej predstavi »dosegel vrh in sintezo – spoj dveh svojih ljubezni, recitacije in dramske igre. Njegov delež v predstavi je bil tako silovit, riskanten, na mejah znanega in varnega, tako strastno pa vendar obvladano je skozi optiko Zajčeve poezije razkrival temeljna vprašanja našega bivanja, tako neprizanesljivo je grebel po lastni zavesti in podzavesti, s takimi presunljivimi preskoki iz patosa v ironijo, pa spet v grotesko, v bizarnost, pa v odtujenost in apatijo in spet nazaj v nevtralno, suvereno pozo igralca-pripovedovalca, pa tudi v območju povsem fizičnega gledališča je pokazal izurjenost, spretnost in naravnost nevarno mojstrstvo.«<span id="ftn73_return"><a class="notelink" title="Kralj, »Rudi Kosmač: beseda ob slovesu«, 584–585." href="#ftn73"><sup>73</sup></a></span></p><p>»Spoj dveh ljubezni, recitacije in dramske igre«, »odkrivanje vezi, ki spajajo jezik gledališča in jezik poezije« – je prav to bistvo in specifika Kosmačeve igralske umetnosti? Igralec Kristijan Muck ugotavlja, da je bil Kosmač eden izmed temeljnih oblikovalcev slovenske zborne izreke, in dodaja: »Ob njegovi besedi si začutil, da resnica o svetu, ki se razpira v razliki med smislom in pomenom, sije iz zvoka, katerega rojstvo je v telesu […] njegove besede in govor sem pogosto občutil kot snov. Kot nekakšno gnetivo.«<span id="ftn74_return"><a class="notelink" title="Kristijan Muck, »Barve v igralcu. Posvečeno spominu na Rudija Kosmača«, Maske: revija za gledališče, št. 18 (1991): 2–7." href="#ftn74"><sup>74</sup></a></span> Polde Bibič navaja, da se je Kosmač v oblikovanje govorne tehnike »dobesedno zažrl kot nobeden od igralcev njegove generacije«.<span id="ftn75_return"><a class="notelink" title="Bibič, Izgon, 202." href="#ftn75"><sup>75</sup></a></span> Lado Kralj je zapisal, da je Rudi Kosmač »oblikoval povsem samostojno intonacijo, ni se ravnal po nobenem znanem vzorcu in zato je bil na tem področju dejansko neposnemljiv. Dokopal se je do skrbno obvladane interpretacijske distance, s katero je dosegel nekakšno višjo, plemenitejšo spojenost z besedilom; obenem pa je recimo pri Prešernovi Zdravljici v intonacijo vnašal narečne elemente tiste pokrajine, iz katere sta prišla tako Prešeren kot Kosmač, to je elemente gorenjščine. Prav ta spoj kultiviranega glasu, naslonjenega na <span class="pagebreak" id="pb.065"> [65] </span>temelj domačega naturela, označuje umetnika velikega formata.« Lado Kralj je ugotavljal tudi, da je bil Kosmač poleg Staneta Severja in Jožeta Tirana največji slovenski recitator, po njuni smrti pa edini, ki je to zvrst načrtno gojil in jo privzgajal mladini.<span id="ftn76_return"><a class="notelink" title="Kralj, »Rudi Kosmač: beseda ob slovesu«, 584–585." href="#ftn76"><sup>76</sup></a></span></p><p>Kako skrbno, temeljito in s kako izvirno individualnim pristopom se je Rudi Kosmač kot predavatelj na AGRFT posvečal predmetu Umetniška beseda, so govorile generacije njegovih študentov. Tu navajamo nekaj izhodiščnih misli, ki jih je Kosmač zapisal kot uvodno razmišljanje k predavanju umetniške besede. </p><p>Uvodoma citira Baudelairove besede iz pisma iz leta 1856: »Pesnik je najvišja inteligenca, je najbolj znanstvena med vsemi sposobnostmi«, v nadaljevanju pa povzema iz knjige Huga Friedricha <span style="font-style:italic">Struktura moderne lirike</span>: »Paradoks. Vendar pesništvo, ki se pred znanstvenim svetom prebija v irealnost, zahteva za ustvaritev te irealnosti prav takšno natančnost in inteligenco, zaradi katere je realnost postala ozka in banalna.« Nato Kosmač nadaljuje:</p><blockquote class="quote"><p>»Oblikovati nam je besede in stavke v vezani in prozni obliki. Oblikovati to, kar je umetnik iznašel s pomočjo duha in izrazil z besedami. Zvočno zaporedje asonanc in aliteracij, zvočne in ritmične prvine jezika predstavljajo svet, v katerega je treba vstopiti. Naše delo je jezikovna magija. Se pravi: odkriti moč zvokov, ki se grmadijo v besedah, in jim poiskati tisto skrivno pomensko globino in moč, ki v poslušalcu budi fantazijo in ga prisili, da vstopi v pesnikov svet; oblikovati pesniški jezik, odkrivati pesnikove miselne in čustvene kombinacije, interpretacijo pa prežeti z lastnimi odsevi in impulzi. In končno: ustvariti torej umetniško dejanje. Zvočno gradivo iz vokalov in konzonantov, ritmično zaporedje, jasna in estetsko oblikovana dikcija predstavljajo primarno odkrivanje. Preko njih lahko spoznamo konstrukcijo, ki predstavlja umetniške omejitve. Literarna opredelitev in pesniški jezik določata stil. Zanima nas pesnikov odnos do sveta in življenja, ki je pri ustvarjanju odločilen in važen. V svojem bistvu je poetika ontološka. Zato preko primarnega odkrivanja prehajamo do bistva: kako pesnik odstira svoj svet, v kakšnih miselnih in čustvenih kombinacijah? Naše delovanje je usmerjeno preko konstrukcij in stila, določenega z dovolj jasnimi sredstvi, v poetovo notranjost, v njegovo notranje podoživljanje. Odkriti moramo arhetipe posamezne umetnine, se pravi, odkriti moramo njene skrivnosti, njene globine. Tu nam pomaga poleg razuma umetniška intuicija. Prodor v irealno, fantazija, ki začenja tam, kjer se konča normalno. Skrivnostnost, zaprt in otežkočen pristop do jezika in metafore so tiste značilnosti, ki pesništvo rešujejo pred znanstvenim. In prav zato nismo znanstveniki, pač pa umetniki, ki s svojo fantazijo odkrivamo literarno umetnino in jo prežeto z lastno ustvarjalno močjo posredujemo poslušalcu. <span class="pagebreak" id="pb.066"> [66] </span>Naš namen pa je umetniško oblikovati besedno umetnino, se pravi, z glasom, čustvom, mislijo prenesti besedo v poslušalčevo uho tako, da bo kar najbolj verna pesnikovemu sporočilu. Treba je najti ravnotežje med vsebino in sredstvi, s katerimi jo posredujemo (glas, ritem, intenziteta). Postavimo umetniški besedi ali umetniški pripovedi nasproti dramsko igro (igra oseb, ki na odru vzpostavlja dialog itd). Ali še drugače: če igraš vlogo, imaš pred seboj cel sklop prizorov, ki trajajo. V besedni umetnosti pa je čas izrazito omejen na trenutke, ki so praviloma izrabljani (izraženi?, op. J. N.) v metaforah. Vse, kar izgovoriš, je možno in pomembno samo v tem DOLOČENEM trenutku in nič več. Če ga nisi izrabil, si zgrešil, nisi predstavil metafore, nisi ustvaril umetniškega trenutka, nisi predstavil umetnine … V trenutku si v vsem vesolju sam s pesnikovo mislijo. Tvoj soigralec je poslušalec, ki te mora dojeti do tančin tvojega namena (primer – Murn: <span style="font-style:italic">Trenutek</span>). Kadar se pogovarjamo med seboj, ne usmerjamo pozornosti toliko na to, kako kdo kaj pove, temveč kaj pove, to je na miselno čustveno vsebino, ki jo sprejemamo ali dojemamo. Pri umetniškem govoru pa je naša naloga, da izpostavimo vse bistveno v glasovni obliki, govorjeno v estetski glasovni formi in z jasno miselno in čustveno podlago. Beseda sama več ne pojasnjuje, ampak že prikazuje.«<span id="ftn77_return"><a class="notelink" title="SLOGI, sig. 572, mapa 191, št. 50 in sig. 572, mapa 188, št. 4, Rudi Kosmač: Uvodno razmišljanje." href="#ftn77"><sup>77</sup></a></span></p></blockquote><p>Zdi se, da je v tem izvirnost Kosmačeve igre: zlitje besede in telesa, v enkratnem psihofizičnem naporu utelesiti izgovorjeno misel v podobo, prizor. In dejstvo, da je Kosmač deloval kot igralec in gledališki pedagog, dokazuje, da je v svojem neumornem vzpostavljanju zlitja jezika gledališča v celovit umetniški izraz oblikoval tudi izvirno teoretsko podstat. Sklenimo pričujoči oris s Kosmačevo avtorefleksijo, ki jo je zapisal kot odgovor na tradicionalno anketo uredništva <span style="font-style:italic">Naših razgledov</span> vsakoletnim dobitnikom Prešernove nagrade in nagrade Prešernovega sklada – slednjo je Kosmač prejel leta 1978 za vlogo Milka v monodrami <span style="font-style:italic">Lepa Vida ali problem svetega Ožbalta</span>:</p><blockquote class="quote"><p>»Ustvarjalna dilema je zame gibanje med prazninami: osamljenost in odprtost za nove ideje. Pesem lahko premakne mišljenje, gledališka atmosfera dobe. Slast ustvarjanja je prav to premikanje. Sočasnost časa in trenutka, to je igralčev spopad in njegovo življenje. Kaj dati umetnosti trenutka iz obilice življenja samega? Ali lahko pokažem posebnosti našega časa? Kaj mi nudi besedilo? Gledališko ustvarjanje je kolektivno in prva igralčeva naloga je ustvariti predstavo, nato v njej najti prostor svoji vlogi. Žene me v iskanje in seciranje, v razgrajevanje, da bi nato iz razgrajenega zgradil novo. […] Moja ustvarjalna dilema je nenehno odkrivanje življenja, da bi ga oblikoval v odrskih trenutkih. Biti igralec, ki igro spreminja v gledališko resničnost, ki se za trenutek pomudi na sredi resnice same, je tisto, kar teši moj ustvarjalni konflikt, ga ustvarja in <span class="pagebreak" id="pb.067"> [67] </span>ruši. Živeti gledališče zaradi življenja, zaradi nuje povedati to, kar me v življenju gradi in prizadene, kar mi daje možnost živeti. Hoditi po poteh, ki so življenje in vendar več, ki so tudi irealnost in fantazija.«<span id="ftn78_return"><a class="notelink" title="Rudi Kosmač, »Ustvarjalne dileme«, Naši razgledi, št. 3 (1978): 75." href="#ftn78"><sup>78</sup></a></span></p></blockquote></div><div class="abstract" id="index-body.1_div.4_div.3"><h2><span class="head">POVZETEK</span></h2><p>Rudi Kosmač, igralec in gledališki pedagog, je bil rojen leta 1932 v Dovjem na Gorenjskem. Mladost je preživel v rojstnem kraju, njegovo šolanje pa je začasno prekinila vojna, zato je gimnazijo na Jesenicah obiskoval šele po končani vojni ter se po maturi po dveh prepisih leta 1953 vpisal na Akademijo za igralsko umetnost v Ljubljani in tu z vlogo Richarda v drami Georgea B. Shawa <span style="font-style:italic">Hudičev učenec</span> 1961 diplomiral. Kot srednješolec je nastopal v KUD »Jaka Rabič« Dovje-Mojstrana, sodeloval je v šolski igralski družini na Jesenicah, po prihodu v Ljubljano pa je igral v Šentjakobskem gledališču. Že med študijem je sodeloval z ljubljansko Dramo, kjer je sprva delal kot stalni stažist, nato pa se je leta 1957 redno zaposlil in ostal član tega ansambla vse do smrti. Sodeloval je z Odrom 57 in Eksperimentalnim gledališčem Glej, na Radiu Ljubljana je v radijskih igrah in umetniških oddajah oblikoval preko 250 vlog. Vidne vloge je ustvaril v filmih in v igranem programu Televizije Ljubljana.</p></div><div class="bibliography" id="index-body.1_div.4_div.4"><h2><span class="head">VIRI IN LITERATURA</span></h2><div class="ss3" id="index-body.1_div.4_div.4_div.1"><h3><span class="head">ARHIVSKI VIRI</span></h3><p>Slovenski gledališki inštitut, osebna mapa Rudi Kosmač.</p><p>Knjižnica AGRFT, Luigi Pirandello: <span style="font-style:italic">Velikani z gore</span> (tipkopis).</p><p>Arhiv AGRFT: osebna mapa Rudi Kosmač.</p><p>Arhiv SNG Drama Ljubljana: seznam vlog Rudija Kosmača.</p></div><div class="ss3" id="index-body.1_div.4_div.4_div.2"><h3><span class="head">ČASOPISNI VIRI</span></h3><p><span style="font-style:italic">Delo</span>, 1969, 1981.</p><p><span style="font-style:italic">Dnevnik</span>, 1969, 1981.</p><p><span style="font-style:italic">Primorski dnevnik</span>, 1981.</p></div><div class="ss3" id="index-body.1_div.4_div.4_div.3"><h3><span class="head">USTNI VIRI</span></h3><p>Nina Kosmač, hči Rudija Kosmača, pogovor z avtorjem.</p></div><div class="ss3" id="index-body.1_div.4_div.4_div.4"><div class="pagebreak" id="pb.068"> [68] </div><h3><span class="head">MONOGRAFIJE</span></h3><div class="biblfree">Berger, Aleš. <span style="font-style:italic">Ogledi in pogledi</span>. Ljubljana: Mestno gledališče ljubljansko, 1984.</div><div class="biblfree">Bibič, Polde. <span style="font-style:italic">Igralec: kramljanje o igralstvu</span>. Ljubljana: Cankarjeva založba, 1986.</div><div class="biblfree">Bibič, Polde. <span style="font-style:italic">Soigralci</span>. Ljubljana: Mladinska knjiga, 1998.</div><div class="biblfree">Bibič, Polde. <span style="font-style:italic">Izgon: pripoved o uspehih, spopadih in padcih v Štihovem obdobju ljubljanske drame</span>. Ljubljana: Nova revija, Slovenski gledališki muzej, 2003.</div><div class="biblfree"><span style="font-style:italic">Enciklopedija Slovenije. </span>Ljubljana: Mladinska knjiga, 1986–.</div><div class="biblfree"><span style="font-style:italic">Filmografija slovenskih celovečernih filmov 1931–2010</span>. Ljubljana: UMco, Slovenska kinoteka, 2011.</div><div class="biblfree">Inkret, Andrej. <span style="font-style:italic">Milo za drago</span>. Ljubljana: Mestno gledališče ljubljansko, 1978.</div><div class="biblfree">Javoršek, Jože. <span style="font-style:italic">Ogledala: gledališke kritike</span>. Trst: Založništvo tržaškega tiska, 1981.</div><div class="biblfree">Kralj, Vladimir. <span style="font-style:italic">Pogledi na dramo</span>. Ljubljana: Cankarjeva založba, 1963.</div><div class="biblfree">Moravec, Dušan in Predan, Vasja. <span style="font-style:italic">Sto slovenskih dramskih umetnikov</span>. Ljubljana: Prešernova družba, 2001.</div><div class="biblfree">Predan, Vasja. <span style="font-style:italic">Sinočnje premiere</span>. Ljubljana: Mestno gledališče ljubljansko, 1974.</div><div class="biblfree">Predan, Vasja. <span style="font-style:italic">Odčarani oder: gledališke presoje</span>. Maribor: Obzorja, 1975.</div><div class="biblfree">Smasek, Lojze. <span style="font-style:italic">Post scriptum</span>. Ljubljana: Slovenski gledališki inštitut, 2017.</div><div class="biblfree">Vidmar, Josip. <span style="font-style:italic">Gledališke kritike</span>. Ljubljana: Cankarjeva založba, 1968.</div><div class="biblfree">Zupančič, Mirko. <span style="font-style:italic">Gledališki zapisi in eseji</span>. Maribor: Obzorja, 1972.</div></div><div class="ss3" id="index-body.1_div.4_div.4_div.5"><h3><span class="head">ČASOPISNI VIRI/ČLANKI</span></h3><div class="biblfree">Debeljak, Aleš. »Ogenj v ustih«. <span style="font-style:italic">Mladina</span>, 29. 5. 1980.</div><div class="biblfree"><span style="font-style:italic">Gledališki list SNG Drama Ljubljana</span>, 1962/63; 1976/77.</div><div class="biblfree">Inkret, Andrej. »Moje izbe«.<span style="font-style:italic">ITD</span>, 14. 1. 1977.</div><div class="biblfree">Inkret, Andrej. »Lepa Vida ali problem svetega Ožbalta«. <span style="font-style:italic">Stop</span>, št. 25 (1978).</div><div class="biblfree">Kosmač, Rudi. »Ustvarjalne dileme«. <span style="font-style:italic">Naši razgledi</span>, 10. 2. 1978.</div><div class="biblfree">Kralj, Lado. »Rudi Kosmač: beseda ob slovesu«. <span style="font-style:italic">Naši razgledi</span>, št. 20 (1981).</div><div class="biblfree">Kermauner, Taras. »Oder 57 in politika«. V: <span style="font-style:italic">Oder 57: (pričevanja)</span>. Ur. Žarko Petan in Tone Partljič. Ljubljana: Mestno gledališče ljubljansko, 1988.</div><div class="biblfree">Muck, Kristijan. »Barve v igralcu; posvečeno spominu na Rudija Kosmača«. <span style="font-style:italic">Maske: revija za gledališče</span>, št. 18 (1991).</div><div class="biblfree">Smasek, Lojze. »Pristna poezija«. <span style="font-style:italic">Večer</span>, 24. 1. 1962.</div><div class="biblfree">Smole, Dominik. »Jesenski gledališki večeri (I)«. <span style="font-style:italic">Perspektive</span>, št. 35 (1963–64).</div></div><div class="ss3" id="index-body.1_div.4_div.4_div.6"><h3><span class="head">FOTO:</span></h3><p>zasebni arhiv Nine Kosmač.</p></div></div><div class="byline"><span style="font-weight:bold">Jernej Novak</span>, upokojeni profesor primerjalne književnosti in sociologije, Strossmayerjeva 12, 1000 Ljubljana; <a class="link_ref" href="mailto:jernej.novak@gmail.com">jernej.novak@gmail.com</a></div></div><!--Notes in [div]--><div class="notes"><div class="note" id="ftn47"><span class="noteLabel">47. </span><div class="noteBody">Arhiv AGRFT, osebna mapa Rudi Kosmač, poročilo odbora za kadrovske zadeve (tipkopis); Dušan Moravec, Vasja Predan, <span style="font-style:italic">Sto slovenskih dramskih umetnikov</span> (Ljubljana: Prešernova družba, 2001), 174–175; Lado Kralj, »Rudi Kosmač: beseda ob slovesu«, <span style="font-style:italic">Naši razgledi</span>, št. 20 (1981): 584–585; Sergij Verč, »Nenadoma je umrl igralec Rudi Kosmač«, <span style="font-style:italic">Primorski dnevnik</span>, 1. 10. 1981; »Rudi Kosmač« (nekrolog), <span style="font-style:italic">Delo</span>, 2. 10. 1981; France Vurnik, »V slovo igralcu – Rudi Kosmač«, <span style="font-style:italic">Dnevnik</span>, 1. 10. 1981.</div> <a class="link_return" title="Go back to text" href="#ftn47_return">↵</a></div><div class="note" id="ftn48"><span class="noteLabel">48. </span><div class="noteBody">Dominik Smole, »Jesenski gledališki večeri (I)«, <span style="font-style:italic">Perspektive</span>, št. 35 (1963–64): 544–546.</div> <a class="link_return" title="Go back to text" href="#ftn48_return">↵</a></div><div class="note" id="ftn49"><span class="noteLabel">49. </span><div class="noteBody">Prav tam, 545–546.</div> <a class="link_return" title="Go back to text" href="#ftn49_return">↵</a></div><div class="note" id="ftn50"><span class="noteLabel">50. </span><div class="noteBody">Lado Kralj, »Rudi Kosmač: beseda ob slovesu«,<span style="font-style:italic">Naši razgledi</span>, št. 20 (1981): 584–585.</div> <a class="link_return" title="Go back to text" href="#ftn50_return">↵</a></div><div class="note" id="ftn51"><span class="noteLabel">51. </span><div class="noteBody">Taras Kermauner, »Oder 57 in politika«, v: <span style="font-style:italic">Oder 57: (pričevanja)</span>. (Ljubljana: Mestno gledališče ljubljansko, 1988).</div> <a class="link_return" title="Go back to text" href="#ftn51_return">↵</a></div><div class="note" id="ftn52"><span class="noteLabel">52. </span><div class="noteBody">Lojze Smasek, »Pristna poezija«, <span style="font-style:italic">Večer</span>, 24. 1. 1962, 2.</div> <a class="link_return" title="Go back to text" href="#ftn52_return">↵</a></div><div class="note" id="ftn53"><span class="noteLabel">53. </span><div class="noteBody">Vladimir Kralj, <span style="font-style:italic">Pogledi na dramo </span>(Ljubljana: Cankarjeva založba, 1963), 361.</div> <a class="link_return" title="Go back to text" href="#ftn53_return">↵</a></div><div class="note" id="ftn54"><span class="noteLabel">54. </span><div class="noteBody">Polde Bibič, <span style="font-style:italic">Soigralci: kramljanje o igralstvu </span>(Ljubljana: Mladinska knjiga, 1998), 147.</div> <a class="link_return" title="Go back to text" href="#ftn54_return">↵</a></div><div class="note" id="ftn55"><span class="noteLabel">55. </span><div class="noteBody">Polde Bibič, <span style="font-style:italic">Izgon: pripoved o uspehih, spopadih in padcih v Štihovem obdobju ljubljanske drame</span> (Ljubljana: Nova revija, Slovenski gledališki muzej, 2003), 200–201; Bibič je pomotoma zapisal, da je Kosmač v <span style="font-style:italic">Velikanih z gore</span> igral vlogo Croma, a je nastopil kot Cotrone, imenovan Čarodej.</div> <a class="link_return" title="Go back to text" href="#ftn55_return">↵</a></div><div class="note" id="ftn56"><span class="noteLabel">56. </span><div class="noteBody">Prav tam, 201–202.</div> <a class="link_return" title="Go back to text" href="#ftn56_return">↵</a></div><div class="note" id="ftn57"><span class="noteLabel">57. </span><div class="noteBody">Prav tam, 205. </div> <a class="link_return" title="Go back to text" href="#ftn57_return">↵</a></div><div class="note" id="ftn58"><span class="noteLabel">58. </span><div class="noteBody">Prav tam, 206. </div> <a class="link_return" title="Go back to text" href="#ftn58_return">↵</a></div><div class="note" id="ftn59"><span class="noteLabel">59. </span><div class="noteBody">Prav tam, 200.</div> <a class="link_return" title="Go back to text" href="#ftn59_return">↵</a></div><div class="note" id="ftn60"><span class="noteLabel">60. </span><div class="noteBody">Josip Vidmar, <span style="font-style:italic">Gledališke kritike</span> (Ljubljana: Cankarjeva založba, 1968), 23.</div> <a class="link_return" title="Go back to text" href="#ftn60_return">↵</a></div><div class="note" id="ftn61"><span class="noteLabel">61. </span><div class="noteBody">Kralj, »Rudi Kosmač: beseda ob slovesu«, 584–585.</div> <a class="link_return" title="Go back to text" href="#ftn61_return">↵</a></div><div class="note" id="ftn62"><span class="noteLabel">62. </span><div class="noteBody"><span style="font-style:italic">Gledališki list SNG Drama Ljubljana</span>, 1962/63.</div> <a class="link_return" title="Go back to text" href="#ftn62_return">↵</a></div><div class="note" id="ftn63"><span class="noteLabel">63. </span><div class="noteBody">Kralj, »Rudi Kosmač: beseda ob slovesu«, 584–585. </div> <a class="link_return" title="Go back to text" href="#ftn63_return">↵</a></div><div class="note" id="ftn64"><span class="noteLabel">64. </span><div class="noteBody">Mirko Zupančič, <span style="font-style:italic">Gledališki zapisi in eseji</span> (Maribor: Založba Obzorja, 1972), 16.</div> <a class="link_return" title="Go back to text" href="#ftn64_return">↵</a></div><div class="note" id="ftn65"><span class="noteLabel">65. </span><div class="noteBody">Vidmar,<span style="font-style:italic">Gledališke kritike</span>, 286–288.</div> <a class="link_return" title="Go back to text" href="#ftn65_return">↵</a></div><div class="note" id="ftn66"><span class="noteLabel">66. </span><div class="noteBody">Prav tam, 328.</div> <a class="link_return" title="Go back to text" href="#ftn66_return">↵</a></div><div class="note" id="ftn67"><span class="noteLabel">67. </span><div class="noteBody">Zupančič, <span style="font-style:italic">Gledališki zapisi in eseji</span>, 52.</div> <a class="link_return" title="Go back to text" href="#ftn67_return">↵</a></div><div class="note" id="ftn68"><span class="noteLabel">68. </span><div class="noteBody">Andrej Inkret, »Moje izbe«, <span style="font-style:italic">ITD</span>, 14. 1. 1977.</div> <a class="link_return" title="Go back to text" href="#ftn68_return">↵</a></div><div class="note" id="ftn69"><span class="noteLabel">69. </span><div class="noteBody">Janez Negro, »Velikani z gore«, <span style="font-style:italic">Gledališki list SNG Drama Ljubljana</span>, 1976/77.</div> <a class="link_return" title="Go back to text" href="#ftn69_return">↵</a></div><div class="note" id="ftn70"><span class="noteLabel">70. </span><div class="noteBody">Knjižnica AGRFT, Luigi Pirandello: <span style="font-style:italic">Velikani z gore</span> (tipkopis).</div> <a class="link_return" title="Go back to text" href="#ftn70_return">↵</a></div><div class="note" id="ftn71"><span class="noteLabel">71. </span><div class="noteBody">Andrej Inkret, »Lepa Vida ali problem svetega Ožbalta«, <span style="font-style:italic">Stop</span>, št. 11 (1978): 16.</div> <a class="link_return" title="Go back to text" href="#ftn71_return">↵</a></div><div class="note" id="ftn72"><span class="noteLabel">72. </span><div class="noteBody">Aleš Debeljak, »Ogenj v ustih«, <span style="font-style:italic">Mladina</span>, 29. 5. 1980.</div> <a class="link_return" title="Go back to text" href="#ftn72_return">↵</a></div><div class="note" id="ftn73"><span class="noteLabel">73. </span><div class="noteBody">Kralj, »Rudi Kosmač: beseda ob slovesu«, 584–585. </div> <a class="link_return" title="Go back to text" href="#ftn73_return">↵</a></div><div class="note" id="ftn74"><span class="noteLabel">74. </span><div class="noteBody">Kristijan Muck, »Barve v igralcu. Posvečeno spominu na Rudija Kosmača«, <span style="font-style:italic">Maske: revija za gledališče</span>, št. 18 (1991): 2–7.</div> <a class="link_return" title="Go back to text" href="#ftn74_return">↵</a></div><div class="note" id="ftn75"><span class="noteLabel">75. </span><div class="noteBody">Bibič, <span style="font-style:italic">Izgon</span>, 202.</div> <a class="link_return" title="Go back to text" href="#ftn75_return">↵</a></div><div class="note" id="ftn76"><span class="noteLabel">76. </span><div class="noteBody">Kralj, »Rudi Kosmač: beseda ob slovesu«, 584–585. </div> <a class="link_return" title="Go back to text" href="#ftn76_return">↵</a></div><div class="note" id="ftn77"><span class="noteLabel">77. </span><div class="noteBody">SLOGI, sig. 572, mapa 191, št. 50 in sig. 572, mapa 188, št. 4, Rudi Kosmač: Uvodno razmišljanje. </div> <a class="link_return" title="Go back to text" href="#ftn77_return">↵</a></div><div class="note" id="ftn78"><span class="noteLabel">78. </span><div class="noteBody">Rudi Kosmač, »Ustvarjalne dileme«, <span style="font-style:italic">Naši razgledi</span>, št. 3 (1978): 75.</div> <a class="link_return" title="Go back to text" href="#ftn78_return">↵</a></div></div></div></body></html>