<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>ARNOLD TOVORNIK</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">ARNOLD TOVORNIK</span></h1><div class="ss1" id="index-body.1_div.11"><div class="pagebreak" id="pb.182"> [(182)] </div><div class="pagebreak" id="pb.183"> [183] </div><div class="figure"><img src="media/11.png" alt=", gledališki in filmski&#xA;                        igralec (* Selnica ob Dravi, 13. marec 1916 – † Maribor, 4. junij&#xA;                        1976)" class="graphic"/><div class="caption"><span style="font-weight:bold">Tovornik, Arnold</span>, gledališki in filmski igralec (* Selnica ob Dravi, 13. marec 1916 – † Maribor, 4. junij 1976)</div></div><div class="ss3" id="index-body.1_div.11_div.1"><h2><span class="head">Mariborska igralska legenda</span></h2><p>Rojen je bil v družini stražmojstra, medtem ko je bila njegova mati kmečka hči Marija Dobravec. Imel je dva brata, Franja, ki je bil tudi »gledališčnik«, le da je sedemindvajsetleten umrl zaradi srčne napake, in Ožbeja, ki je bil med drugo svetovno vojno v Dachauu. Trije bratje so imeli še eno sestro. O očetu je povedal, da je bil velik, večji kot on sam, četudi je bil tudi Arnold postaven »velikan«. Nekoč sem slišal, da je o očetu rekel: »Imel je navzgor zavihane brke, hodil je pokonci, uniformo je imel vedno urejeno, sablja je ponosno hodila za njim, njegova roka, ki sem se je bal, je bila težka kot kladivo.« Oče je otroke trdo vzgajal v poštenosti, delavnosti in resnicoljubnosti. </p><p>Arnold Tovornik je v Selnici pet let obiskoval osnovno šolo. Potem se je vpisal v Mariboru v gimnazijo in bil odličnjak, od leta 1935 pa je obiskoval vojaško akademijo oziroma intendantsko šolo v Beogradu in jo končal leta 1938. Tudi to je opravil z odliko in ker so si imeli prvi trije diplomanti pravico izbrati kraj, kjer bodo službovali, si je Arnold kajpada izbral Maribor. Zanimiv je zapis Jožeta Babiča v spominski brošuri, ki jo je izdalo Borštnikovo srečanje v Mariboru: »Spominjam se mladega kadeta, gojenca vojaške Akademije v Beogradu, ki je pred vojno paradiral med počitnicami ob novem letu po mariborski promenadi <span class="pagebreak" id="pb.184"> [184] </span>v lakastih škorenjčkih in rdečih gardijskih hlačah. Še danes se ne morem znebiti podobe tega prizora.«</p><p>Med 1938 in 1941 je bil Tovornik intendantski podporočnik v Melju, ob okupaciji pa so ga Nemci zajeli kot jugoslovanskega vojaka v Kalobju na Bizeljskem. Sledilo je leto nemškega taborišča v Wartburgu in Nürnbergu. Ne pomnim, da bi kdaj govoril o teh težkih dnevih v taborišču, kjer je bil v družbi mnogih Štajercev; vem pa, da nam je nekaterim pokazal knjigo slikarja Doreta Klemenčiča - Maja iz okolice Celja z naslovom <span style="font-style:italic">Izgubljeni zapiski</span> (1972), v kateri je v obliki dnevnika in spominov opisal tudi svoje bivanje v obeh taboriščih in je v Wartburgu delil barako z Arnoldom Tovornikom. Klemenčič omenja, da je bil med taboriščniki v baraki po izobrazbi Tovornik s taboriščno številko 1712 edini šolani oficir, da pa je v druščini kazal predvsem svoje igralske sposobnosti. Klemenčič je v taborišču naslikal ali narisal okoli 400 portretov, tudi žene in otroke nemških oficirjev, predvsem pa portrete sojetnikov. In tako najdemo v knjigi tri Arnoldove portrete, presunljive študije bosega taboriščnika, jetnika, ki bere neke liste, in portret »Janek striže Tovornika«. Objavljena pa je tudi fotografija manjše skupine iz barake, na njej je v zadnji vrsti postavni Arnold. Konec leta 1941 so del wartburskih taboriščnikov preselili v Nürnberg, tudi slikarja in Tovornika, vendar iz slikarjevih spominov ni mogoče razbrati, da bi bila tudi tam v isti baraki. Istega leta ali v začetku leta 1942 sta bila med nekaj sto izpuščenimi taboriščniki tudi onadva.</p><p>Po vrnitvi domov je Tovornik služboval kot intendant v mariborski bolnišnici, vendar so Nemci bdeli nad njim in celotno družino. Kljub temu je, medtem ko je vodil nabavo mleka in hrane za bolnico, prišel na obrobju Pohorja v stik s pohorskimi partizani; postal je informator in poverjenik pohorskih obveščevalnih postaj, o čemer priča pohvala poveljstva mesta Maribora iz leta 1945. Ne glede na to je bil po vojni zaradi vrnitve iz taborišča in službe v času okupacije nekaj časa sumljiv ter bil leta 1945 dolgotrajno in neusmiljeno zaslišan »v svrho pretresa« celo na UDBI v Škofji Loki in Ljubljani, kar ga je zelo prizadelo, a o tem javno ni govoril. Po vojni je delal nekaj časa na komandi mesta Maribora in skrbel za oskrbo, nazadnje pa na poveljstvu vojnega področja v Slovenski Bistrici.</p><p>Leta 1947 ga je Fran Žižek povabil v mariborsko gledališče. Pozornost je vzbudil s komičnimi liki, a kmalu tudi z resnimi karakternimi vlogami svetovne in domače dramatike. Kot ljudski lik Purgaj Štef je deloval tudi na radiu v veselem Feljtonu. Igral je v filmih in televizijskih igrah. Leta 1972 je prejel Borštnikov prstan. Umrl je za rakom na pljučih v Mariboru. Prištevamo ga med osrednje in najbolj priljubljene mariborske gledališke osebnosti.</p></div><div class="ss3" id="index-body.1_div.11_div.2"><div class="pagebreak" id="pb.185"> [185] </div><h2><span class="head">Pisati o igralcih</span></h2><p>Nikoli nisem dal dosti na zelo razširjeno, skoraj malo pesimistično mnenje, da je o gledaliških igralcih in o nekdanjih gledaliških predstavah najtežje, če že ne nemogoče, pisati, ker za predstavo, ko pade zavesa, ne ostane nič. Seveda so že kdaj prej ostali sicer redki zapisi in tudi risbe, kasneje fotografije, danes pa posnetki celotnih predstav. Res pa je, da imajo strokovnjaki za književnost ob analizah pred seboj knjigo, likovni analitiki sliko, muzikologi glasbo in razpravljajo pred »originalom«, medtem ko imajo gledališki poznavalci pred seboj pravzaprav samo dramski test in pričevanja. Ampak Shakespearovega gledališča ne moremo videti in demonstrirati. In dokazovati.</p><p>Ko poskušam oživiti in predstaviti Tovornikov igralski slog ali izraz in opus, imam pred seboj le seznam 128 mariborskih gledaliških vlog. Osebni spomin na mnoge Tovornikove predstave imam iz svojih dijaških in študentskih let, predvsem pa iz časa skupne zaposlitve v mariborskem gledališču v letih 1971–76, ko sem lahko v živo spremljal vaje in vloge Gašperja v <span style="font-style:italic">Ta veseli dan ali Matiček se ženi</span>, W. Voighta v <span style="font-style:italic">Stotniku iz Köpenicka</span>, Luka v <span style="font-style:italic">Na dnu</span>, Nevestinega očeta v <span style="font-style:italic">Svatbi krvi</span>, Petra v <span style="font-style:italic">Večnih loviščih</span>, Galilea Galileia, Prikazni v <span style="font-style:italic">Škrlatnem prahu</span>, Petra v <span style="font-style:italic">Lažni Ivani</span>, Krutickega v <span style="font-style:italic">Še tak lisjak se nazadnje ujame</span>, Šimna v <span style="font-style:italic">Botru Andražu</span>, Jeremija v <span style="font-style:italic">Aferi</span>, Srebrnjakova v <span style="font-style:italic">Stričku Vanji</span>, Komandirja v Selnici v <span style="font-style:italic">Zločinu na meji</span>, Jurija Japlja v <span style="font-style:italic">Kranjskih komedijantih</span>, Kmeta v <span style="font-style:italic">Apokalipsi</span> itd.</p><p>Z devetimi filmskimi in štirinajstimi televizijskimi vlogami Arnolda Tovornika je kajpak drugače. Tam je mogoče kako trditev tudi dokazati. Toda gledališče in film nista le dva različna medija, sta tudi dve različni umetnosti. Gledališče je živo, občinstvo pred igralčevim nosom in z njim diha, medsebojno se čutita in si zaupata, »eden drugmu ogenj dajata«. To je tisto, kar dela gledališče enkratno in edinstveno. O tem je res težko pisati. Prav na Tovornikovem nenavadnem primeru, ki bi mu lahko rekli tudi anekdotičen, bom poskusil ta odnos in težavo ponazoriti. </p><p>Na srečo je dogodek čustveno in očitno osebno prizadeto popisal eden od Tovornikovih direktorjev Drame Branko Gombač, ki je spisal dve debeli knjigi o svoji bogati gledališki poti in delu. Njegovi knjigi <span style="font-style:italic">Skozi življenje</span> (1993) in <span style="font-style:italic">Ves ta svet je oder</span> (1996) obsegata skupno več kot 1200 strani. Gombač opisuje tudi Tovornikov igralski nastop na Sterijevem pozorju v drami Primoža Kozaka <span style="font-style:italic">Legenda o svetem Che</span> v Novem Sadu in ga primerja z nastopom njegovega igralskega kolega Antona Petjeta. Že to, da je bil za Pozorje izbran »mariborski Che« v Gombačevi režiji in ne »ljubljanski Che« v režiji Žarka Petana, je za mariborski ansambel pomenilo veliko zmagoslavje, kajti Gombač je ves čas <span class="pagebreak" id="pb.186"> [186] </span>strastno tekmoval z ljubljansko Dramo, ko jo je vodil Bojan Štih. Petjetov Che je bil nagrajen s Prešernovo nagrado leta 1970, Tovornik pa je igral manjšo vlogo kubanskega kmečkega upornika Ramona, ki ga Che degradira. V drami imata vsak svoj monolog, le da Ramon nekje na polovici teksta odstranjen iz vodstva revolucije izgine iz drame. Gombač je najprej opisal monolog Antona Petjeta, ki ga je izza zaodrja spodbujala žena Bogdana Bratuž. Chejev monolog je že sam nekoliko revolucionarno patetičen. V Mariboru pa je požel aplavz:</p><blockquote class="quote"><p>»Kri naših bratov, pravim, ni usahnila v zemlji, ko je odtekla iz smrtnih ran. Kri naših bratov se je prelila v naše žile in poji naša srca. Darovana življenja so zdaj naša misel. Hočemo nov svet, kjer bomo svoji, močni, prosti. (Krik množice) Vsi veste, napočil je velik praznik! Še včeraj smo imeli le pest in puško in strte okove pri naših nogah. Danes je naša roka z železom oborožena … Zbrali smo se, da skupaj prižgemo ta ogenj, kakor smo zidali njegov mogočni žrtvenik.«</p></blockquote><p>Gombač piše: »Ob skrajni desni kulisi stoji Bratuževa, sklonjena naprej k Tonetovemu hrbtu, in šepeče: 'Daj, daj, naprej, daj še, daj daj.' Njegova soproga ga seveda bodri v emocionalni intenziteti. Mirno gledam to bodrenje in sem ogorčen. Tone igra v silnem temperamentu, v seksualnem odnosu do revolucije, kot je zapisal eden od kritikov. To, kar igra Che Guevara v tem trenutku, je preforsirano. 'Puško na prsi – kot ljubico,' je dejal Petje in stopil proti rampi zvezdniško, prepričljivo, samostojno. Zdaj je na rampi sam. Gombač tega in tako ni zrežiral. Nobenega aplavza. Bil sem razočaran in zelo nezadovoljen. Režijo je prevzela od Gombača v najtežjih trenutkih igralčeva soproga.«</p><p>Potem opiše Gombač še Tovornikov nastop nekaj prizorov kasneje, ko odigra ravnokar degradiranega ljudskega poveljnika Ramona: »Prasci, fej, prasci, pribili ste me na križ in zdaj trgate moja rebra narazen, da bi se mi dokopali na sredo prsi. Ne zahtevaj še moje sramote. Ker si me degradiral, so prišli k meni in so mi rekli: te trakulje so ti zlezle v trebuh, so rekli, ti klopi so se ti usedli za ušesa. In te jahajo. So rekli moji možje, so rekli, nič nisi vreden, če te mrcvarijo, kot se jim vzljubi, nič in so rekli, hočemo novega kapitana.«</p><p>Režiser Gombač se je vrnil na oder šele proti koncu predstave, ko je sledil najpomembnejši prizor. Tovornik/Ramon, proletarec in oficir, degradiran, široko razkoračen z brazdastim, potnim in utrujenim obrazom. Na drugi strani Che. Režiser je opazoval z določene distance izza kulis. Tovornik se je oglašal. Vsaka replika je bila zareza z nožem, tu mora počiti, si je mislil Gombač, ki je priznal, da je ob takih prizorih postal solzen. Tovornik je sleherno repliko Ramonove končne življenjske usode predstavil do potankosti, ne živel, izgoreval je. Nič novega ni <span class="pagebreak" id="pb.187"> [187] </span>predstavil, le vse bolj doživeto, enkratno. Bil je ves bled v obraz, podoben vosku dogorele sveče. Inspicient Inko je rekel: »Tovornika bo kap.« Žile na rokah (rokave je imel zavihane, srajco razprto) in vratu je imel nabrekle, maske-šminke ni bilo več, znoj mu je lil po nagrmadenem obrazu v curkih, to doživljajo le veliki igralci. Na odru je bil samo še ponižani Tovornik, govoril je ognjevito brez velikih kretenj. Moč doživljene besede. Publika se je odzvala z glasnim odobravanjem, nato s klici bravo, bravo in vročim delovanjem dlani. Arnold Tovornik je za manjšo vlogo Ramona dobil veliko Sterijevo nagrado. Do katere stopnje je igral sebe in doživljal Ramona in obratno, ni režiser nikoli ugotovil.</p><p>Ta čustveni odlomek iz knjige Branka Gombača sem izbral, da bi pokazal, kako je lahko marsikaj v gledališču trenutno subjektivno in »ne objektivno«, da je igralec kdaj takšen ali drugačen; kako lahko nanj vpliva tekmovanje za nagrado, konkurenca, prisotnost ambiciozne žene, nepotešene igralke, trenutno razpoloženje ipd. In kako v gledališču večkrat velja reklo, da je manj več. In kako težko zato pri pisanju o igralcih govorimo o znanstvenih ali objektivnih kriterijih. Morda pa je strokovni dokaz za Tovornikovo igralsko veličino tudi to, da se vsi, ki smo ga videli igrati, strinjamo, da je bil najboljši mariborski igralec doslej.</p></div><div class="ss3" id="index-body.1_div.11_div.3"><h2><span class="head">Vstop v mariborski gledališki ansambel</span></h2><p>Ob vstopu v tretje desetletje življenja je Arnold Tovornik leta 1947 vstopil v dramski ansambel mariborskega gledališča. Leto po njegovi smrti smo ob Borštnikovem srečanju izdali brošuro na sedemdesetih straneh, ki sem jo ob vsem drugem organizacijskem in tudi uredniškem delu na hitro uredil s pomočjo Branka Gombača, ki je napisal natančen in obsežen uvodni esej na tridesetih straneh, ostali avtorji s kratkimi spomini pa so bili Jože Babič, Marjan Bačko, Andrej Inkret, Slavko Jug, Slavko Jan, Juro Kislinger, Boris Kočevar, Ladko Korošec, Bratko Kreft, Tone Partljič, Vasja Predan, Branko Rudolf, Franc Vičar, Fran Žižek in Vili Vuk. Sezname gledaliških vlog je prispevala Frančiška Slivnik. Kar nekaj zapisov omenja točko, ko je Tovornik prestopil gledališki Rubikon. Vendar jo je najbolj plastično opisal Jože Babič: </p><blockquote class="quote"><p>»Spominjam se natančno. Posedali smo v tedanjem Kulturnem klubu v Rotovžu, ko je prisedel Franjo Kumar. 'Ti, z Žižkom sem govoril. Poznaš Tovornika? Madonca, je uporaben. Talent, ti pravim! Kot nalašč za naš ansambel. Sem že zmenjen z njim. Tu se dobimo. Nekaj opleta in se ne more prav odločiti. Moraš ti malo z njim. Razloži mu tudi perspektive.' In je še povedal, da je to brat pokojnega inspicienta, bivši oficir in tako dalje ter da je naš stoodstotno. Res je Kumar pripeljal Arnolda k mizi v Rotovžu, menda je bil pri sosednji tudi <span class="pagebreak" id="pb.188"> [188] </span>tedanji upravnik Ludvik Mrzel, vsekakor pa se nas je okoli Arnolda nabralo toliko iz teatra, da je bil njegov kratki nastop tudi že opravljena avdicija, saj je duhovita imitacija Hitlerja sprožila navdušen aplavz v lokalu (in to ob dveh popoldne). Tovornik je s skromnimi sredstvi poveznil pramen las na čelu, konec črnega glavnika pa si je držal sam pod nosom, groteskno izkričal znane fraze iz Hitlerjevega govora v Mariboru, in to tako, da je zadel dinamiko stopnjevanja, značilnega za 'original'. Imitacija je delovala komično, vendar je skozi to komiko uspel Tovornik filtrirati grozljivo vibracijo smrtne nevarnosti in groze. Pogovor z njim pa ni bil lahek. Ni se mogel takoj odločiti. Imel je vrsto pomislekov. Tudi na sebe je gledal kritično in ni prav verjel vsem, ki so mu dopovedovali, da mu bo kariera v novem poklicu zagotovljena. Šele po številnih pogovorih na ravnateljstvu in zagotovilu, da bodo urejene vse formalnosti na upravnih organih, kjer je trenutno služboval, je pristal in Žižek nam je na dvorišču mimogrede sporočil: 'Da pride, je rekel.' Sprejeli smo ga z odprtimi rokami!«</p></blockquote><p>Arnoldovi prvi nastopi so bili povezani tudi z mojimi prvimi režijami na mariborskem odru. Kasneje sva sodelovala še v nekaterih pomembnih projektih v gledališču in pri filmu. Kadar ni šlo v najino obojestransko zadovoljstvo, je zajedljivo, vendar z nasmeškom zamomljal: »Hudič, kaj si me pa toliko silil takrat, ko pa zdaj vidiš, da sem zanič. Prav ti je.« Nenavadna pa je Babičeva pripomba, da si je gledališče »osvojilo« Arnolda, sam pa da ga nikoli ni čisto sprejel, da je bil na gledališče priklenjen kot na galejo. Gombač omenja tudi, da se je potem, ko si je z ženo Ido, ki mu je rodila dva sinova, ustvaril družino, leta 1947 odločil zapustiti Slovensko Bistrico, ker so mu v Mariboru obljubili stanovanje (predtem je stanoval v Košakih na Šentiljski cesti 25). Dobil je stanovanje blizu kina Partizan na Gregorčičevi ulici. Od tam je počasi, malo nagnjen naprej, s počasnimi, a možatimi koraki odhajal peš do Slovenske 27 v gledališče. Njegova markantna postava na ulici je postala eden od »simbolov« mesta. Njegov dekret o sprejemu v državno službo za igralca v VII. položajni skupini s 3600 din plače je podpisalo ministrstvo za prosveto 13. marca 1947. Zanimivo, da je kmalu za eno leto zapustil mariborsko gledališče in odšel v Banjaluko, ker ni bil zadovoljen z razmerami v gledališču, a se je hitro vrnil v Maribor, četudi se je večkrat slišalo, da ga vabijo v ljubljansko Dramo. A razpletlo se je drugače: v Drami SNG Maribor je ostal trideset let in odigral 128 vlog.</p></div><div class="ss3" id="index-body.1_div.11_div.4"><h2><span class="head">Vaje, predstave, predstave, vaje …</span></h2><p>Režiserji so se kar naprej pulili, da bi bil zaseden pri njih. Ko sem še precej neuk, a ves zanesen in lačen izpopolnjevanja, dobil leta 1971 po volji direktorja Drame <span class="pagebreak" id="pb.189"> [189] </span>Branka Gombača službo dramaturga v gledališču, sem se že v prvih mesecih čudil, kako je Tovornik igral praktično eno za drugo štiri glavne vloge: bil je W. Voigt v <span style="font-style:italic">Stotniku iz Köpenicka</span> Carla Zuckmayerja in v režiji Branka Gombača, Berač Luka v <span style="font-style:italic">Na dnu</span> v režiji Jožeta Babiča, Nevestin oče v <span style="font-style:italic">Krvavi svatbi</span> v režiji Voje Soldatovića, Sveti Peter v <span style="font-style:italic">Večnih loviščih</span> v režiji Andreja Stojana in Gašper v <span style="font-style:italic">Ta veseli dan ali Matiček se ženi</span> v režiji Voje Soldatovića; v zadnjem primeru je šlo za manjšo, a na Borštnikovem srečanju nagrajeno vlogo. A skoraj hkrati smo začeli še z otvoritveno predstavo <span style="font-style:italic">Galileo Galilei</span> Bertolta Brechta in v režiji Branka Gombača, v kateri je Tovornik ustvaril magistralno vlogo Galilea.</p><p>Ker je bilo zame takrat v gledališču vse novo, naj mi bo dovoljeno, da na primerih nekaterih opažanj prav v teh vlogah bolj določiti Tovornikov način dela na vajah in predstavah. Gombač je nekje v Nemčiji videl predstavo <span style="font-style:italic">Stotnik iz Köpenicka</span> in si vbil v glavo, da bo ta dolgi tekst, ki je bil blizu tudi Brechtovi epski dramatiki in je imel v sebi izrazito antimilitaristično poanto z mislijo na nemško vojsko in ljubeznijo do uniforme, uprizoril v Mariboru. Drugo njegovo prepričanje pa je bilo, da je stotnik Voigt na kožo pisan igralcu in prvaku Drame Arnoldu Tovorniku.</p><p>Pri Gombaču sem se naučil, da je treba v gledališču iskati primerne vloge za posamezne igralce. Mogoče ne čisto za vse, vsekakor pa za tiste, ki lahko dajo čim več. Bil je prepričan, da Tovornik najraje igra vloge oficirjev, ker je bil nekoč pač oficir in ker gotovo ljubi uniformo. Ne vem, ali je imel tehtne argumente za to prepričanje, res pa je Tovornik le malo kasneje igral še komisarja Jeremijo v <span style="font-style:italic">Aferi</span> Primoža Kozaka v Gombačevi režiji ter selniškega Stražmojstra v moji dramatizaciji <span style="font-style:italic">Zločina</span> Ivana Potrča, kjer je po svoje igral lastnega očeta. Sam sem tiho v sebi dvomil v ustreznost odločitve, da bo Tovornik igral Voigta. Ta mali tatič in arestant ne more v predvojni birokratski Nemčiji dobiti službe, ker nima stalnega bivališča, ne more ga pa dobiti, ker nima službe, zato se dokoplje do stotniške uniforme in odkoraka v berlinsko predmestje Köpenick, se postavi na čelo straže, odkoraka v županstvo, si da narediti dokumente in odnese mestno blagajno.</p><p>Drama je učinkovita, nastala je na osnovi resničnega dogodka in še danes je v Köpenicku dogodku posvečen muzej. Toda glavni junak je uboga para, majhen neopazen revež, ki ga šele uniforma naredi za moža. Taka transformacija pri Tovorniku seveda ni bila mogoča, ker je bil že kot civilist markanten, pravzaprav velikan in ga ni takega naredila šele uniforma. Ampak takrat še nisem poznal nekaterih čarovnij igralcev in gledališča. V prvem delu je bil Tovornik res ena moška reva, tudi fizično, ni bil sicer pritlikavec, a vsekakor majhen in neopazen, <span class="pagebreak" id="pb.190"> [190] </span>kakor da je odvrgel trideset kilogramov in petdeset centimetrov. In je zrasel šele v uniformi. Podoben, le da obraten proces sem včasih opazil pri majhnem in drobnem Petru Ternovšku, ki je lahko z igralskim darom na odru zrasel v dedca in pol. Težka uprizoritev je vsekakor uspela, morda ni ravno navdušila kritikov, vsekakor pa je ostal Tovornik nepozaben Voigt.</p><p>Jože Babič, ki je bil takrat direktor gledališča v Novi Gorici, je vskočil v režijo <span style="font-style:italic">Na dnu</span>, s katero je mariborska Drama pred drugo vojno navdušila v Ljubljani, celo Otona Župančiča. Babič je nekaj let prej zrežiral <span style="font-style:italic">Na dnu</span> v Trstu in dosegel lep uspeh. V Mariboru se je izognil naturalizmu in je stiliziral like; kritiki so ugotovili, da je tekst tudi zato učinkoval razvlečeno. V osrednji vlogi berača Luka, tistega, ki reče »Človek, kako ponosno to zveni«, je zasedel Arnolda Tovornika. Na zunaj zopet nenavadni in zajetni velikan« v vlogi berača. In čeprav se je Babič večkrat po večerni vaji odpeljal v nočnih urah v gledališče v Gorici in četudi je bila scena Sveta Jovanovića baje namenjena za neko drugo predstavo v Celju – a jo je kritika pohvalila – in je študij potekal težavno, z režiserjevimi konflikti s kostumografko, so bili na koncu zlasti igralci pohvaljeni.</p><p>Borut Trekman je, denimo, zapisal: »Med igralci velja seveda na prvem mestu omeniti Arnolda Tovornika, ki je znal vliti svojemu beraču Luki vso človeško toplino in neposrednost ter tako ustvaril dragoceno, žlahtno figuro.« Opazka o človeški toplini velja za večino njegovih odrskih likov, tudi v trdih osebah, celo negativnih junakih, saj je poiskal človeško srčiko dramske osebe in jo naredil verjetnejšo, sprejemljivejšo, človeško, s čimer je zlezel publiki pod kožo. Kako presunljiv je bil recimo kot stari Jura Krefl v drami Ivana Potrča, ko se pijan poslavlja od glinaste majolike, kako je bil ranjen kot Čebutikin v <span style="font-style:italic">Treh sestrah</span>, ko spozna, da je minilo življenje »za nič«. Jeseni 1972 pa Galileo Galilei! Vloga, ki je bila glavni argument za Borštnikov prstan.</p><p>Arnold Tovornik je bil med igralci nadpovprečno izobražen še z vojaške akademije, poznal in zanimal se je za zgodovino, medicino, fiziko ipd. O Galileu, astronomiji in mehaniki je vedel največ v gledališču. S tem se ni postavljal, je pa pojasnjeval stvari tudi režiserjem in soigralcem. Kljub temu se je mučil z vlogo. Spominjam se, da smo kak teden pred premiero po večerni vaji, morda po kozarčku ali pa tudi ne, on, Gombač, Rado Pavalec, Franček Vičar in jaz tavali po mariborskem Slomškovem trgu pred gledališčem. Gombač in Arnold sta bila vsa vznemirjena še od iskanja na odru, nakar se je igralec nenadoma ustavil in na moje presenečenje pred stolnico dvignil roke k nebu: »Bog, če si kje, samo zdaj mi še stoj ob strani, da ustvarim tega Galilea!« </p><div class="pagebreak" id="pb.191"> [191] </div><p>Seveda je pri kritikih požel same pohvale. Četudi je Borut Trekman pripomnil, da nemara ni ravno ustvarjen za to vlogo, a je to predestinacijo zmagovito premagal. V čem je bila skrivnost njegovega lika? Iskanje Galilea – človeka. Znanstvenik je verjel v svoj prav, Tovornik je pokazal, da njegov fizik izziva Boga, predvsem pa njegove zaslepljene apostole na zemlji in inkvizicijo. Na zaslišanju je preklical svoja odkritja, razočaral učence in sebe, se človeško zasmilil sebi in še bolj občinstvu. Ni bil zlomljen, ampak vdan v usodo; pokazal je, da se boji grmade, pokazal, da bi še rad živel, jedel in širil znanje na način, da bo prevaral inkvizicijo. Njegov »in vendar se vrti« ni bil upor znanstvenika, bilo je spoznanje in samotolažba. Nekateri so govorili o velikopoteznem antijunaku. Obkrožali so ga tudi dobri igralci: Angela Jenčič Janko, Rado Pavalec, Peter Ternovšek idr. </p><p>Naj opišem še eno mojstrovino v sicer ne bleščeči predstavi <span style="font-style:italic">Škrlatni prah</span> Seana O' Caseyja v režiji Branka Gombača, v kateri je Arnold Tovornik igral »psa«; potepuha, ki mu avtor pravi Prikazen, ki prileze iz globine neke luknje pod irskim gradom ob reki, kamor hodi kot klošar spat, ne da bi kdo vedel za to. Ko neko noč narašča voda, ga presenečenega in zapitega prežene na svetlo. Igralec je bil brez teksta, kostum v fundusu si je izbral sam, prav tako rekvizite. Na glavi je imel nekaj, kar je bil nekoč polcilinder, na sebi oblačilo, ki je bila nekoč bela srajca, pa tak lajbič, že moker popacan, in zmečkane hlače, pa še sam je bil zmečkan. Prilezel je na plano in očitno je imel nahod, a je v enem od mokrih žepov našel ostanek cigarete in vlažne vžigalice. Stopil je skoraj na rampo in poskusil prižgati čik. A je bilo vse vlažno. Zadaj se grad že skoraj ruši, voda je že pri nogah. Ga bo odneslo? Kaj čaka? Kaj za vraga prižiga! Vžigalica se noče užgati. Publika je vsa v tej glavici vžigalice, ki se nazadnje prižge. Narava se ruši, grad se ruši, klošar pa gre prek odra kot zmagoviti niče. Ni ga bilo kritika, ki ne bi opisoval tega detajla.</p><p>Predzadnja Tovornikova vloga je bil Jurij Japelj v <span style="font-style:italic">Kranjskih komedijantih</span> Bratka Krefta, premiera je bila marca 1974, zadnja pa je bila leta 1975 vloga Vaščana <span style="font-style:italic">Apokalipse</span> (v množici) v Gombačevi režiji, ki je bila priredba romana Dobrice Ćosića <span style="font-style:italic">Ločitve</span> (Deobe, 1961). O tej zadnji sem že večkrat pisal, ker je politično sicer zelo budni Gombač spregledal, da je bil Dobrica Ćosić že davno disident in antititoist. Ko je to izvedel na UJV, je pobegnil pred premiero in vse formalnosti prepustil meni. Ampak to je druga zgodba. Omenjam jo zato, da ponovno (kakor pri <span style="font-style:italic">Škrlatnem prahu</span>) opozorim, da je prvak Tovornik igral tudi pse in stataže. Nikoli nisem slišal, da bi se v zvezi s tem razburjal. S <span style="font-style:italic">Kranjskimi komedijanti</span> smo gostovali v Celovcu v decembru 1975, potem so nas povabili na večerjo v katoliški dom, ki je na manjši vzpetini v Tinjah (Tainach). Videl sem, da Tovornik <span class="pagebreak" id="pb.192"> [192] </span>zaostaja, in sem ga počakal. Skupaj sva se vzpenjala, lovil je sapo in se jezil, ker se je komaj prebijal navkreber. Toda na poti domov je ponovno zabaval avtobus z zgodbami, bodicami in šalami. To so bila prijetna gostovanja, če je bil zraven Arnold. Zmeraj je rad dobro jedel, pil in se šalil. Ja, bil je nekak Fallstaf. Toda po novem letu smo izvedeli, da je v bolnišnici. Z Gombačem sva ga obiskala, povedal je, da je v bolnišnici obiskal mamo, pa se je tako mučil s hojo po stopnicah, da so ga kar obdržali. Povedal je še, da so mu iz pljuč izčrpali dva litra rjave tekočine in obljubljali vrnitev na oder, toda že se je izvedela diagnoza – rak na pljučih. On ni vedel zanjo.</p><p>Bolnega sem z Gombačem obiskal v bolnišnici in enkrat doma na Gregorčičevi. Povedal sem mu, da mu Matjaž Klopčič sporoča, da bo počakal z zasedbo za film po mojem scenariju <span style="font-style:italic">Vdovstvo Karoline Žašler</span>, ker na vsak način želi v zasedbi Tovornika. Rekel je, naj še malo počaka, saj bo kmalu zdrav in bo rad nastopil, ne zaradi umetniške ambicije, ampak zaradi honorarja, saj sta dva njegova sinova študirala v Ljubljani. Da je moral s svojo plačo vzdrževati štiričlansko družino, ga je vedno malo skrbelo, saj je želel svojim omogočiti največ. Med obiskom je prišla patronažna sestra in mu dala injekcijo morfija proti bolečinam, saj so se metastaze razlezle po telesu in predvsem po kosteh, zaradi česar ga je zelo bolela hrbtenica, on pa je verjel, da gre za išias. Gombač mu je z neke včerajšnje veselice prinesel volovjo pečenko, ki so jo nekje pekli na prostem. Ni bil več optimističen in je preklinjal išias.</p></div><div class="ss3" id="index-body.1_div.11_div.5"><h2><span class="head">Tovornik – Purgajev Štef</span></h2><p>Ni mogoče pisati o Arnoldu Tovorniku, ne da bi omenili njegove t. i. vesele večere in nedeljski radijski feljton na Radiu Maribor. Izmislil si je lik preprostega podpohorskega kmeta Purgajevega Štefa, ki je komentiral sprotne dogodke v štajerskem pohorskem narečju, pokritiziral državo, v duhovitih dialogih, ki jih je večinoma pisal sam, modroval, duhovito razveseljeval množice ljudi, zlasti Štajercev. Ljudje so mu tudi pisali na radio, kaj naj naslednjo nedeljo pove. Včasih je, kot rečeno, napisal dialoge sam, sicer pa Drago Vresnik in Srečko Golob. Dve desetletji so Štajerci ob nedeljah tiščali glave v radijske sprejemnike in poslušali Štefa in kolege. Če je nastopil na vaških odrih, veselicah, v gostilnah, so ljudje drli od daleč, da bi videli Štefa. Večkrat je oblikoval prijateljske igralske družine, denimo s Pohorskim Tijekom (Jože Mlakar), nekaj časa je sodelovala Prleška Micka (Janja Baukart), Franček (Franček Vičar), Tina (Jože Samec), Lizika (Milena Muhič) idr. Nekateri so o Tovorniku govorili kot o štajerskem Kerempuhu ali Pavlihi, a bliže so <span class="pagebreak" id="pb.193"> [193] </span>bili tisti, ki so videli vzore za njegov lik v avstrijskih ljudskih likih iz ljudskih iger, kabaretov ali veselih večerov, zlasti v Hansu Wurstu (Anton Stranicky). Precej temeljito je o tem vplivu pisal Branko Gombač v že omenjeni knjigi <span style="font-style:italic">Skozi življenje</span> in v brošuri Borštnikovega srečanja.</p><p>Arnold Tovornik je kot humorist deloval iz veselja, potrebe po javnem nastopanju in ljudski karizmi, ki so jo gledalci in poslušalci našli v njem. Bilo nas je tudi nekaj, ki smo se obregali ob njegovo tovrstno delovanje; tudi sam sem kot študent v <span style="font-style:italic">Tribuni</span> napisal, da Tovornik z veselimi radijskimi feljtoni in nastopi nivojsko ruši tisto, kar v gledališču najvišjega ustvari. Duhovito me je odpravil v naslednji radijski oddaji. Bolj se je razjezil na Bruna Hartmana, o čemer priča naslednji citat iz Gombačeve knjige <span style="font-style:italic">Skozi življenje</span>, ko mu je zabrusil: »Jaz imam za preživet štiri ljudi, ženo in dva sinova, z eno plačo, pa mi mečete naprej tega Štefa, pometajte pred svojim pragom.«</p><p>Če pa premišljujem, kateri mejni situaciji se je Tovornik v igralski umetnosti najbolj približal in jo zmagovito obvladal, pri čemer imam v mislih prestopanje meje umetnosti, gledališke discipline in tudi etike, potem bi rekel, da je to nekaj, čemur v gledališču pravimo ekstemporiranje in kar pravopis razlaga kot 'igrati brez priprave', 'improvizirati', 'iskati stik z gledalci'. Ali povedano po domače: »igrati za publiko« ali celo »šmirati«. V nekaterih vlogah, ki so improvizacijo omogočale ali po njegovem dovoljevale, je to počel. Recimo kot Balantač, Sveti Peter, Pijani Gašper, Držićev Šimen itd. Navadno je soigralce obvestil, da bo nekaj naredil za publiko, vendar so ga njegov talent, občutek odgovornosti in profesionalnost zadržali tostran meje, občinstvo, ki je že zavohalo radijskega Štefa, pa je ugotovilo, da dlje ne bo šel. </p><p>Nikoli ni prestopil meje, ki jo je Ivan Cankar označil za Krpanovo kobilo. Zanimal ga je t. i. ljudski humor; in po Balantaču v <span style="font-style:italic">Rošlinki</span> je rekel, da bi rad igral še Krjavlja. Samozavestno je preskušal meje komike na odru in okus ljudskega humorja. Nikoli pa ni bil v teh primerih neokusen. Spomnimo se samo, kam je pririnil komično igro svojega Sammyja v nepozabnem televizijskem filmu <span style="font-style:italic">Prihranjeni funt</span> O'Caseyja. Toda vse te zgodbe so skoraj nepotrebne, saj je njegovo mesto ob Borštniku, Verovšku, Cesarju, Severju, Bibiču ipd. Prav ob njem bi morali Slovenci ponovno vrniti ceno oznaki »ljudski igralec«. Kljub prejšnjim omembam, da je izven gledališča nastopal tudi za plačilo, med nami ni nikoli veljal za zaslužkarja, ampak nasprotno, velikokrat je odigral zabavne točke brez honorarja.</p><p>Tudi bi se lahko kdaj oglasil v gledališču zaradi svoje ne dovolj visoke plače, a ni tega nikoli storil – tudi takrat ne, ko je bil član samoupravnih organov, denimo, <span class="pagebreak" id="pb.194"> [194] </span>prvi predsednik gledališkega sveta. A kasneje se je vsega, kar bi dišalo po politiki, izogibal, čeprav so na Borštnikovem srečanju tudi najvišji funkcionarji silili v njegovo družbo. Tovornikovega Štefa ne moremo pozabiti, a v resnici je njegovo pravo umetnost treba iskati v vlogah Williama Shakespeara, Antona P. Čehova, Ivana Cankarja ali Bertolta Brechta.</p></div><div class="ss3" id="index-body.1_div.11_div.6"><h2><span class="head">Smrt</span></h2><p>Od Tovornika smo se najprej poslovili v gledališču. Govoril sem mu med drugimi tudi jaz, ki sem bil takrat predsednik gledališkega sveta. Spominjam se tudi nastopa Mirka Mahniča v imenu Drame SNG Ljubljana, od katerega smo izvedeli, da so ga večkrat vabili v službo v ljubljansko Dramo. Janez Švajncer je govoril v imenu Radia Maribor in poslovili so se nekateri gledališki kolegi, na pokopališču na Pobrežju pa med izjemno veliko množico ljudi Branko Gombač. Tam smo mu postavili doprsni kip, delo Vlaste Tihec, ki pa so ga pred leti ukradli, da so ga stopili in prodali kot bron. Kopiji sta v avli SNG Maribor in pred Kulturnim domom Arnolda Tovornika v Selnici ob Dravi. V Mariboru pa imamo ulico z njegovim imenom. Po gledaliških deskah, ki so Arnoldu pomenile svet, pa sedaj hodijo drugi igralci, mnogi prav mladi, marsikateri odkima, ko vprašaš, kdo je bil Arnold Tovornik. Gledališka umetnost je minljiva, zato je treba od časa do časa pisati o njeni preteklosti. A še so ljudje, ki so ga v živo gledali, in v njih tudi sam živi naprej.</p></div><div class="abstract" id="index-body.1_div.11_div.7"><h2><span class="head">POVZETEK</span></h2><p>Rojen je bil v družini stražmojstra, medtem ko je bila njegova mati kmečka hči Marija Dobravec. Imel je dva brata in sestro. Tovornik je v Selnici pet let obiskoval osnovno šolo, potem se je vpisal v Mariboru v gimnazijo, nato pa je od leta 1935 obiskoval vojaško akademijo oziroma intendantsko šolo v Beogradu in jo končal leta 1938. Med 1938 in 1941 je bil intendantski podporočnik v Melju, ob okupaciji pa so ga Nemci zajeli kot jugoslovanskega vojaka v Kalobju na Bizeljskem. Sledilo je leto nemškega taborišča v Wartburgu in Nürnbergu. Konec leta 1941 so del wartburskih taboriščnikov preselili v Nürnberg, tudi Tovornika, istega leta ali v začetku leta 1942 pa je bil izpuščen. Po vrnitvi domov je služboval kot intendant v mariborski bolnišnici, sodeloval je tudi z narodnoosvobodilnim gibanjem. Po vojni je delal nekaj časa na komandi mesta Maribora in skrbel za oskrbo, nazadnje <span class="pagebreak" id="pb.195"> [195] </span>pa na poveljstvu vojnega področja v Slovenski Bistrici. Leta 1947 ga je Fran Žižek povabil v mariborsko gledališče. Pozornost je vzbudil s komičnimi liki, a kmalu tudi z resnimi karakternimi vlogami svetovne in domače dramatike. Kot ljudski lik Purgaj Štef je deloval tudi na radiu v veselem feljtonu. Igral je v filmih in televizijskih igrah. Leta 1972 je prejel Borštnikov prstan. Umrl je za rakom na pljučih v Mariboru. Prištevamo ga med osrednje in najbolj priljubljene mariborske gledališke osebnosti.</p></div><div class="bibliography" id="index-body.1_div.11_div.8"><h2><span class="head">VIRI IN LITERATURA</span></h2><div class="ss3" id="index-body.1_div.11_div.8_div.1"><h3><span class="head">MONOGRAFIJE IN ČLANEK</span></h3><div class="biblfree">Babič, Jože. »Da pride, je rekel«. V: <span style="font-style:italic">Igralec Arnold Tovornik</span>. Ur. Tone Partljič. Maribor: Borštnikovo srečanje, 1977.</div><div class="biblfree">Gombač, Branko. <span style="font-style:italic">Skozi življenje</span>. Celje: Cetis, 1993.</div><div class="biblfree">Gombač, Branko. <span style="font-style:italic">Ves ta svet je oder</span>. Slovenska Bistrica: Zveza kulturnih organizacij Občine, 1996.</div><div class="biblfree">Kozak, Primož. <span style="font-style:italic">Legenda o svetem Che</span>. Maribor: Obzorja, 1969.</div><div class="biblfree">Trekman, Borut. <span style="font-style:italic">Iz oči v oči: kritični zapisi o povojni mariborski dramaturgiji</span>. Maribor: Obzorja, 1978.</div></div><div class="ss3" id="index-body.1_div.11_div.8_div.2"><h3><span class="head">FOTO:</span></h3><p>SNG Maribor (iz predstave <span style="font-style:italic">Stotnik iz Köpenicka</span>).</p></div></div><div class="byline"><span style="font-weight:bold">Tone Partljič</span>, pisatelj, dramaturg in umetniški vodja gledališč v Mariboru in Ljubljani v pokoju, Dvořakova 10, 2000 Maribor, <a class="link_ref" href="mailto:tone.partljic@triera.net">tone.partljic@triera.net</a></div></div></div></body></html>