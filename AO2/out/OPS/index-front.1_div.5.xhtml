<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Uredniška opomba</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Uredniška opomba</span></h1><div class="ss3" id="index-front.1_div.5"><div class="pagebreak" id="pb.2.7"> [7] </div><p style="body-txt-prvi-odstavek">Drugi del izdaje prevodov narodopisnih besedil iz <span style="font-style:italic">Avstro-ogrske monarhije v besedi in podobi – Slovenci</span> predstavlja Kranjsko, Kočevje in Primorsko. S prevodi poglavij o Slovencih v teh kronskih deželah tako zaokrožamo celostno predstavitev življenja Slovencev iz enciklopedične zbirke <span style="font-style:italic">Die österrechisch-ungarische Monarchie in Wort und Bild</span>, ki je v 24 knjigah izšla na Dunaju med letoma 1887 in 1902 in je bila podrobneje predstavljena v uvodnem poglavju prve knjige (<span style="font-style:italic">Avstro-ogrska monarhija v besedi in podobi – Slovenci I</span>, 2016, str. 7–25), v kateri so zbrana narodopisna poglavja o Slovencih na Štajerskem, v Prekmurju, Porabju in na Koroškem. Na celotno slovensko ozemlje se v tem zvezku nanaša le spis Gregorja Kreka o slovenski literaturi, ki je med prevode uvrščen zaradi povezanosti etnoloških vprašanj z razvojem slovstvenega ustvarjanja in širšega Krekovega pomena v razvoju filološkega narodopisja, pa tudi zaradi kulturnozgodovinske pričevalnosti. S tem namenom je v knjigo uvrščeno tudi poglavje o slovanskem jeziku in književnosti v Istri.</p><p>Zbirko imajo danes nekateri raziskovalci sicer za plod pragmatičnih, imperialističnih interesov, kar z ozirom na centralno vlogo dunajskega cesarskega dvora v tistem času zagotovo tudi je. Da pa bi bilo obzorje celotne izdaje jasnejše, sva se odločili, da ga v tej knjigi v Dodatku ponazoriva s prevodom »Uvoda« spod peresa pobudnika zbirke, nadvojvode Rudolfa; besedilo je bilo objavljeno na začetku izdajanja zbirke leta 1887. Z etnološkega <span class="pagebreak" id="pb.2.8"> [8] </span>vidika je zbirka še danes zanimiva, saj izraža stanje etnološkega znanja tistega časa. Ob pretežno domoznanskih izhodiščih se posamična poglavja danes berejo kot nekakšne etnografske skice, ki pa po etnološki sporočilnosti med seboj nekoliko nihajo, kar gre pripisati posebej njihovim piscem in njihovi seznanjenosti z raziskovanjem ljudskega življenja na Slovenskem v 19. stoletju ali še prej. Narodopisna poglavja o Slovencih so zavesten poskus, da bi povzela podobo številnih področij slovenske ljudske kulture v regionalnih okvirih. S tega vidika in tudi daljnosežnejših odmevov to knjigo na koncu komentira premislek profesorja dr. Janeza Bogataja.</p><p>Za zgodovino slovenske etnološke vede predstavljajo poglavja o Slovencih pregled tega, kar so zbirali, zapisali in kar so raziskovali o slovenskem narodu zgodovinarji, filologi in drugi izobraženci tistega časa. Danes je mogoče reči, da je tudi to delo izraz enega od tokov, ki je sooblikoval slovensko etnologijo kot samostojno znanstveno disciplino, čeprav je nastajalo večinoma zunaj takratnih akademskih naporov, ki so si prizadevali, da bi se institucionalizirala kot samostojna veda o specifičnostih ljudske/narodne kulture Slovencev. </p><p>Prestolonaslednik Rudolf si je želel, da bi imela zbirka kljub strokovnim ambicijam značaj »ljudske knjige«. Skladno s tem je našla pot v številne domove lojalnih avstrijskih državljanov na naših tleh, na drugi strani pa je bil vsesplošen pomen teh prispevkov v slovenski etnologiji podcenjen in pogosto tudi spregledan. To dejstvo je bilo tudi glavna spodbuda za izdajo prevedenih sestavkov.</p><p>Marsikatera sestavina snovne in nesnovne kulturne dediščine, ki je omenjena v tej knjigi, je danes že zatonila v pozabo in so jo spregledali celo poznejši raziskovalci. Zato sva tudi v tej knjigi sledili načelu iz prve knjige, da jih pojasniva v komentarjih oz. opombah. Za razlago nekaterih <span class="pagebreak" id="pb.2.9"> [9] </span>starih nemških strokovnih ali pogovornih izrazov, ki poimenujejo danes že pozabljene kulturne pojave, je bila dragocena pomoč kolegic in kolegov, ki raziskujejo področja, od koder te sestavine izvirajo in se z njimi podrobneje ukvarjajo. Zanjo se iskreno zahvaljujeva vsem, ki so nam kakor koli pomagali pojasniti ta vprašanja, še posebej pa prof. dr. Robertu Dapitu, dr. Robertu Frisanu, prof. dr. Veri Smole, dr. Silvu Torkarju, dr. Katarini Šrimpf Vendramin in dr. Lidiji Nikočević.</p><div class="byline">Urednici</div></div></div></body></html>