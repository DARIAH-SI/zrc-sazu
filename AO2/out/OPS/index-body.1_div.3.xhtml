<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Komentar</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Komentar</span></h1><div class="ss1" id="index-body.1_div.3"><div class="pagebreak" id="pb.2.305"> [(305)] </div><div class="pagebreak" id="pb.2.306"> [(306)] </div><div class="ss3" id="index-body.1_div.3_div.1"><div class="pagebreak" id="pb.2.307"> [(307)] </div><h2><span class="head">Za krepitev samozavesti in moč splošne ljubezni do domovine</span></h2><div class="byline">Janez Bogataj</div><p style="body-txt-prvi-odstavek">Pisanje o pomenu in obsegu slovenske zastopanosti v monumentalnem enciklopedičnem domoznanskem delu <span style="font-style:italic">Avstro-ogrska monarhija v besedi in podobi (Die österreichisch-ungarische Monarchie in Wort und Bild)</span> ni pomembno samo z vidika zgodovine etnološke vede, temveč tudi širše, z vsemi posledicami in primerjavami z današnjimi razmerami. Zato naj že takoj na začetku tega uvoda izrečem vse priznanje in pohvalo ZRC SAZU, Inštitutu za slovensko narodopisje in urednicama Moniki Kropej Telban in Ingrid Slavec Gradišnik, da so poskrbeli tudi za izdajo druge knjige s prevodi in komentarji besedil o Slovencih. Ti v zbirki o takratni monarhiji niso bili predstavljeni v skupni knjigi, ampak so Slovence, Kranjce, Primorce, Goričane, Tržačane, Istrane oz. Slovane v Istri, Štajerce, Prekmurce, Korošce, Porabce in Kočevarje razdelili kar v štiri knjige in še v eno od sedmih knjig o Madžarski. Od Trubarjevega prvega poimenovanja »lubi Slovenci«, s katerim je označil svoje »pleme«, če uporabimo oznako Gregorja Kreka, ki je v tej enciklopedični zbirki pisal o slovenski književnosti, je sicer minilo kar nekaj stoletij. Časovno sta se z izdajanjem knjig enciklopedije ujemala tudi še vedno pretežno romantično usmerjena etnološka dejavnost in proces nacionalnega ozaveščanja. <span class="pagebreak" id="pb.2.308"> [308] </span>Torej nam enciklopedični prispevki še vedno upodabljajo posamične površine slovenskega mozaika in temeljijo na regionalnih in lokalnih omejitvah, ki jih še danes ne zmoremo preseči, čeprav so bili motivi za »ne-enotni« prikaz Slovencev v okviru monarhije seveda drugačni od sodobne nezmožnosti, da bi presegli lokalne in regionalne zaprtosti.</p><p>Helena Ložar - Podlogar je v komentarju k prvi knjigi prevodov prispevkov v enciklopediji opozorila, da so npr. Hrvati »svoj del izdali v hrvaškem jeziku, Slovenci, vse tako kaže, na to nismo nikoli mislili«<span style="font-style:italic">.</span> <span id="ftn.2.347_return"><a class="notelink" title="Helena Ložar - Podlogar, Slovenska ljudska kultura v delu Avstro-ogrska monarhija v besedi in podobi. V: Monika Kropej Telban in Ingrid Slavec Gradišn…" href="#ftn.2.347"><sup>1</sup></a></span> Morda ne bo odveč, da v zvezi s tem obudim spomin na zgodnja osemdeseta leta 20. stoletja. Takrat se je snovala nova knjižna zbirka prevodne znanstvene literature<span style="font-style:italic">Studia humanitatis,</span> ki naj bi v Sloveniji širila poti v omikano humanistično družbo. Pobudniki zbirke so pripravljali predlog načrta za knjižne prevode. Tudi etnologi smo bili povabljeni, da z vidika etnološke vede podpremo knjižno zbirko in s tem pokažemo na »širši družbeni interes«. S kolegico Mojco Ravnik in sodelovanjem Ingrid Slavec smo pripravili razmeroma obsežen spisek starejših, t. i. klasičnih etnoloških del, ki so izvirno izšla v tujih jezikih, bi pa v prevodu in s komentarji pomembno osvetlila zgodovino naše vede ter obogatila naše vedenje o posamičnih kulturnih področjih in življenju v slovenskem kulturnem prostoru v celoti. K tej odločitvi so nas spodbujale tudi raziskave našega profesorja Vilka Novaka, ki je s podrobnimi analizami že osvetlil dela nekaterih starejših avtorjev (npr. Balthasarja Hacqueta). Na seznamu so bili tako npr. Ivan Merhar s prvo doktorsko disertacijo v naši vedi (Valvasor als Ethnograph, skrajšana objava, Trst 1910) kot tudi vsi prispevki <span class="pagebreak" id="pb.2.309"> [309] </span>o Slovencih v enciklopediji <span style="font-style:italic">Avstro-ogrska monarhija v besedi in podobi</span>. Do izdajanja etnološko pomembnih del ni prišlo, saj so se uredniki knjižne zbirke Studia humanitatis, ki je naposled začela izhajati 1985, odločili za drugačno zasnovo, tj. izdajanje prevodov tuje znanstvene klasike in sodobnih del. S tega vidika izdaja etnoloških prispevkov iz tega enciklopedičnega dela v obeh knjigah vsaj deloma zapolnjuje ta primanjkljaj v slovenski humanistiki.</p><p>Zaradi tega sta prevod in izdaja besedil v drugi knjigi, ki govori o Slovencih, natančneje o fizičnih značilnostih Korošcev in Kranjcev, sicer pa o življenju na Kranjskem, Kočevskem, Primorskem in v Istri, dragocen prispevek k poznavanju zgodovinskega razvoja etnološke vede na Slovenskem, ki mora temeljiti na branju izvirnih besedil. Poleg tega je na koncu te knjige dodan prevod Uvoda v zbirko, ki ga je prispeval »oče« ambiciozne enciklopedije, kronski princ in prestolonaslednik Rudolf, in je v marsikaterem pogledu lahko dobro učno gradivo tudi za današnje politike in njihovo razumevanje družbenih procesov, predvsem pa tudi za premislek o ustreznih ukrepih in dejanjih. </p><p>Druga knjiga ne zaokroža le prikaza življenja Slovencev v monarhiji in njihove kulturne dediščine, kakor sta predstavljena v enciklopedičnih prispevkih, ampak lahko pozornejše branje vsaj v nekaterih od njih podrobneje razkrije posebnosti v etnološki misli na prehodu iz 19. v 20. stoletje, ko si je etnologija postopoma začela postavljati trdnejše realistične teoretske in metodične temelje. Prav zato verjetno zbuja največ pričakovanj med vsemi pisci in njihovimi poglavji o Slovencih prispevek Viljema Urbasa »Ljudsko življenje Slovencev« – to navsezadnje tudi po zaslugi Marije Stanonik, ki je s tehtno analizo njegovega dela<span id="ftn.2.346_return"><a class="notelink" title="Marija Stanonik, Viljem Urbas. Slovenski etnograf 30 (1977), 27–36." href="#ftn.2.346"><sup>2</sup></a></span> postavila začetek realizma slovenske etnološke <span class="pagebreak" id="pb.2.310"> [310] </span>misli kar 25 let pred Matijo Murka oz. njegovo poročilo o narodopisni razstavi češkoslovanski v Pragi. Naslov Urbasovega prispevka napoveduje predstavitev ljudskega življenja Slovencev, vendar navaja podatke le o »Slovencih s Kranjskega«, ki »četudi istega plemena, vendarle niso povsem enaki«<span style="font-style:italic">.</span> Govori torej o »v Alpah živečem Gorenjcu,… [n]a vinskih goricah ob Krki veselo životari Dolenjec, … Notranjec … [pa] odrašča ob sunkih burje neprijaznega Krasa«. Predmet prispevka, tj. ljudsko življenje, je zelo ozko pojmovan in vključuje predvsem šege in navade (obsežnejše piše o poročnih), karakterološke značilnosti in le nekaj odstavkov o gospodarskih dejavnostih, pri katerih se omejuje na stražiško sitarstvo in izdelovanje ribniške lesne galanterije. Obsežnejši od navedenih je opis polšjega lova, le nekaj vrstic je namenjenih prehrani in oblačilnemu videzu.</p><p>Zelo obsežen je prispevek o ljudskem gospodarstvu na Kranjskem, ki ga je redigiral Karl Menger, in se je omejil predvsem na poljedelstvo, gozdarstvo, lov in ribolov, rudarstvo in metalurgijo, industrijo, trgovino in promet. Poglavje ima izrazito pregledni, zgodovinopisno podatkovni značaj. </p><p>Urbasov prispevek moramo primerjati z zasnovami in vsebinami prispevkov »Ljudsko življenje na Goriškem in Gradiškem« (avtor Franz Coronini-Cronberg), »Ljudske značilnosti v oklici Trsta« (avtor Peter Tomasin) in »Ljudsko življenje Slovanov v Istri« (avtor Alois Spinčić), ki sestavljajo narodopisno podobo Primorske. </p><p>Že Coronini-Cronbergov prispevek o deželi, ki »kljub skromni razsežnosti nosi dve imeni,« Goriška in Gradiška, preseneti z razumevanjem avtorja, kaj vse sodi v opis ljudskega življenja. Na začetku se sicer spušča v podrobnosti iz zgodovinskega razvoja in skuša s pomočjo navajanja različnih pripovedi z zgodovinsko, mitološko ali svetopisemsko tematiko predstaviti »sivo prazgodovino«. V nadaljevanju se iz tega časovnega okvira vrača v <span class="pagebreak" id="pb.2.311"> [311] </span>»današnji čas«<span style="font-style:italic">.</span> Ljudsko življenje podaja v prikazu pestrosti različnih kultur. Veliko pozornosti namenja šegam in praznikom, govori tudi o prometu in transportu, petju in plesih in nekaterih karakteroloških posebnostih. Za našo sedanjost je poučno zelo zanimivo regionalno razmejevanje, ko npr. pravi, da »[o]krog Gorice in v Vipavski dolini lahko v vseh pogledih opazimo splošen prehod furlanskega načina v posebnosti Krasa. Tu so namreč zaradi razdelitve večine nekdanjih občinskih pašnikov nastale posamič stoječe stanovanjske hiše, za kar se zdi, da je izredno ustrezalo slovanskim nagnjenjem. Zgornja Goriška je seveda v omenjenem razmerju zaznamovana z značajem gorske dežele in s tem deloma z značilnostmi, ki so skupne celotnemu avstrijskemu alpskemu območju.« Ob tej zelo jasni ločnici se nehote vsiljujejo primerjave s pogostimi sodobnimi razpravljanji o regijah Slovenije. Prav zadnja regionalna razdelitev za potrebe turizma je ponovno pokazala, kako slabo poznamo in predvsem razumemo svojo lastno državo in ugotovitve o razmejitvah med njenimi regijami, med katere brez pomislekov lahko štejemo tudi argumente iz dela o avstro-ogrski monarhiji.</p><p>Ljudske značilnosti v okolici Trsta je predstavil Peter Tomasin. Besedilo je po dolžini in vsebini nekoliko skromnejše. Časovna postavitev vsebine zapisa govori sicer o prebivalcih okolice Trsta, vendar povedano »na splošno pripada preteklosti. Mladi mandrijerji in <span style="font-style:italic">Juzke</span> se dandanes oblačijo že kakor meščani. Okoliščina, da mandrijer največkrat ne zaprosi za roko dekleta iz svoje vasi, temveč iz tujine, je precej prispevala k temu, da so stare šege in navade kmetov zatonile v pozabo.« Primerjava med t. i. preteklostjo in Tomasinovo sodobnostjo okolice Trsta je žal predvsem načelna, saj se prispevek prav tam, kjer je najzanimivejši, tudi konča s splošno ugotovitvijo, da »[z]emljiška posest ni več tako lepo obdelana in ne daje tega, kar bi pričakovali. Niso več čustveno navezani na domovino, sicer je v današnjem <span class="pagebreak" id="pb.2.312"> [312] </span>času ne bi zapuščali z neodpustljivo lahkomiselnostjo in s takšno otroško nepremišljenostjo prodajali svojega ubornega imetja, da bi v daljni neznani Braziliji kot priseljenci iskali svojo srečo ali, bolje, nesrečo. Če izvzamemo morda vas Škedenj, so med mladimi mandrijerji, ki so ostali, kmetje prav redki. Večina jih dela v Trstu – kot zidarji, kamnoseki, tlakovalci cestnega tlaka, celo kot fakini oz. nosači. Vdajajo se pijači in igram, medtem ko so <span style="font-style:italic">Juze</span> in <span style="font-style:italic">Juzke</span> v našem mestu prodajalke cvetlic ali nam služijo kot perice in nas oskrbujejo z mlekom in zelenjavo.«</p><p>Tudi opis ljudskega življenja Slovanov v Istri, ki je delo Aloisa Spinčića, po vsebini in predmetu prekaša Urbasov opis ljudskega življenja Slovencev (na Kranjskem). V Spinčićevem opisu je tudi precejšnja mera realizma, predvsem pa odlična deskripcija predstavljenih kulturnih oblik. Vsebinsko so najobsežneje opisane šege in navade ob praznikih in pomembnih mejnikih človekovega življenja in iz opisov lahko razberemo tudi podatke o družbenih razmerjih, kot so npr. sorodstvo, oblike gostoljubnosti, dobrodelnost idr. Slovani na ozemlju celotne Istre »so povečini Hrvati, ki na vzhodu mejijo na rodovne tovariše v sosednjih provincah; v severozahodnem delu Istre pa živijo sorodni Slovenci, ki mejijo na svoje brate na Kranjskem, Goriškem in Tržaškem.« Poleg navedenih Spinčić govori tudi o starih prebivalcih istrskih obmorskih mest in Čičih, ki so se priselili na istrski Kras. Priselilo se je torej »ljudstvo, ki so ga domačini poimenovali 'Ćići' (verjetno po besedi 'ćića' = bratranec, po drugih = stric, s katerim se pozdravijo), ne glede na to, ali so bili Hrvati ali z njimi priseljeni Romuni.« Navaja zanimiv podatek, da le v vasi Žejane za sporazumevanje še uporabljajo »'romunski' (čiribirski) jezik, ki vsebuje več kot tretjino hrvaških besed, medtem ko sicer prav dobro govorijo hrvaško. 'Ćići' v drugih istrskih vaseh ćiribirskega jezika niti ne razumejo in uporabljajo zgolj hrvaškega. Le v <span class="pagebreak" id="pb.2.313"> [313] </span>njihovem jeziku je še opaziti nekakšno mešanico z romanskim plemenom. Podobno je z 'Romuni' ob zahodnem vznožju Učke (Monte Maggiore), ki sami sebe imenujejo 'Vlahi', njihovi sosedje pa jim pravijo 'Ćiribirci', ti so se, pomešani s Hrvati, priselili iz Dalmacije in njihovi priimki so skoraj izključno hrvaški.« V nadaljevanju je govor o gospodarskih dejavnostih (poljedelstvo, ovčereja, obrti) in oblačilnem videzu. Avtor navaja primerjave življenja otoških Hrvatov in prebivalcev zahodnega brega istrskega polotoka, tudi prebivalcev kraškega dela oz. Čičev. Posebej so poudarjene »slovenske Šavrinke iz sodnih okrajev Piran in Koper ter prebivalke iz okolice Trsta«, ki so razvile pestre oblike dnevnega kupčevanja v obmorskih mestih, zlasti še v Kopru in Trstu.</p><p>Od splošnih regionalnih opisov ljudskega življenja moramo omeniti še prispevek Juliusa Schröerja o Kočevskem in Kočevarjih, območju in njegovih prebivalcih, za katere tudi sodobnejša slovenska etnologija ni kazala posebnega raziskovalnega zanimanja kljub upoštevanju posebnih razmer na tem delu slovenskega ozemlja od konca druge svetovne vojne. Schröerjev pregled v marsičem po zasnovi, tehtnosti in vsebini presega Urbasovega o Slovencih na Kranjskem, tako kakor je bilo že ugotovljeno za Tomasinov prispevek o prebivalcih v okolici Trsta in Spinćičev o Slovanih v Istri. Vsi trije veliko bolj povezujejo ljudsko življenje z zgodovinskim razvojem, medtem ko Urbas v svojem prispevku še vedno sledi folkloristični filološki usmeritvi, čeprav je nekatere svoje razprave že označil kot zavestno etnografske. Enakovrednosti obravnavanih kulturnih sestavin vsaj v prispevku za <span style="font-style:italic">Avstro-ogrsko monarhijo v besedi in podobi</span> ni zaznati. Pri Schröerjevem pregledu lahko govorimo o sintezi ljudskega življenja na Kočevskem. Vanjo je vpletel tudi podnebne in naravne razmere in specifično sestavo prebivalstva, ki je zelo jasno pojasnjena tudi s krajšim zgodovinskim orisom naselitve. <span class="pagebreak" id="pb.2.314"> [314] </span>Ugotavlja, da to »[n]emško ljudstvece, …že stoletja ločeno od nemškega duhovnega življenja, še vedno ohranja najboljše lastnosti nemškega bistva« in je »še posebej privlačno zaradi starinskih značilnosti, ohranjenih v tej odmaknjenosti. To velja za njihov jezik, njihove šege in navade in posebej za njihove pripovedke in pesmi, v katerih se izpoveduje globoka in iskrena duša.« S tem izhodiščem je pisec povezal dobršen del svojega pregleda, največ prostora je namenil prav jezikovni podobi, pesmim in baladam. Vendar je v podajanju jezikovne podobe ali pesmi vpletel v besedilo tudi podatke o oblačilnem videzu, sezonskem zaposlovanju, trgovanju, šegah, karakteroloških posebnostih in verovanju. Na primer: »Kočevar je ponosen na svojo narodnost. Noče biti Kranjec in se hvali z zaupanjem, ki ga lahko vidimo na vsakem Kočevarju, z zaupanjem, ki ga uživa in upravičuje tudi revež, ki se odpravi na pot brez kapitala. 'O Kočevarju nikoli ni bilo slišati nič slabega!' radi samozavestno povedo. Dejansko sta tudi zvestoba in poštenost doma po vsej deželi.«</p><p>Med samostojnimi pregledi posamičnih tematik po obsegu in enciklopedični preglednosti izstopa prispevek o mitih, pripovedkah in ljudskih pesmih, ki ga je napisal Janez Scheinigg in poudaril, da »pri kranjskih Slovencih pravljice in povedke, dvoje le po obliki različnih proizvodov ustvarjalnega ljudskega duha, vsebujejo obilico mitoloških nazorov, ostankov starega poganskega verovanja v bogove. Značilno je, da je zmagoslavno krščanstvo svojo moč usmerjalo proti glavnim božanstvom spreobrnjencev, da jih je ali v celoti izrinilo iz ljudskega spomina ali pa jih je s tem, ko jih je pretvorilo v nekakšne demonske sile, obsodilo na bedno životarjenje v območju ljudskega praznoverja. Zato v tradicionalni književnosti kranjskih Slovencev najdemo le skopa izročila, ki nam predstavljajo stare bogove. Nasprotno pa so se nižja mitična bitja, ker jim je Cerkev namenjala manj <span class="pagebreak" id="pb.2.315"> [315] </span>pozornosti, ohranila v ljudski domišljiji in še danes živijo na vršacih in v gozdovih, v dolinah, v rečnih in jezerskih globinah.« Posebna vrednost Scheiniggovega prispevka je na njegovem koncu strnjen pregled zbirk slovenskih ljudskih pesmi.</p><p>V drugem zvezku <span style="font-style:italic">Avstro-ogrske monarhije v besedi in podobi</span> sta objavljena še prispevka o fizičnih značilnostih prebivalstva na Koroškem in Kranjskem (avtor je Emil Zuckerkandl) in fizičnih značilnostih prebivalstva na Primorskem (avtorja Emil Zuckerkandl in Karl Vipauz). Vključitev te tematike ne preseneča, saj so bile vsebine fizične antropologije stalnica enciklopedičnih, domoznanskih in drugih preglednih del. Trdoživost teh vsebin dokazuje tudi podatek, da so bila predavanja iz fizične antropologije na Oddelku za etnologijo Filozofske fakultete Univerze v Ljubljani ukinjena šele s študijskim letom 1966/67(!).</p><p>Glavni predstavnik romantične Kresove dobe Gregor Krek je prispeval pregled slovenske književnosti, Anton Klodić Sabladovski pa pregled slovanskega jezika in književnosti v Trstu in Istri. Oba le omenjam, njuno strokovno tehtnost pa bi moral presoditi strokovnjak za književnost. </p><p>Vsekakor pa je posebne pozornosti vreden »Uvod« v zbirko <span style="font-style:italic">Avstro-ogrska monarhija v besedi in podobi,</span> ki ga je prispeval nadvojvoda Rudolf. Prevod uvoda sta urednici vključili kot dodatek na konec druge knjige. V tem besedilu najbolj preseneča monarhovo široko poznavanje monarhije in vseh »ljudstev« in »plemen« v njej. Čeprav dopuščamo možnost, da je besedilo nastalo z zunanjo pomočjo (hkrati pa utegne biti ta misel morda pretirano pod vplivom današnjih razmer!), nas preseneti s svojimi mislimi in pogledi na pomen in poslanstvo tega enciklopedičnega dela. Poudaril je, da preučevanje »v mejah te monarhije živečih ljudstev ni le zelo pomembno polje dejavnosti izobražencev, temveč ima tudi praktično vrednost za dvig <span class="pagebreak" id="pb.2.316"> [316] </span>splošne ljubezen do očetnjave.« V sodobni Sloveniji je poudarjanje ljubezni do domovine kaj hitro označeno za nacionalizem. Nadvojvoda preseneča s pestrim opisovanjem vseh predelov monarhije in njenih prebivalcev. Pri tem ne pozabi na Slovence, čeprav jim nameni razmeroma malo oznak in pravi, da se bodo v delu zvrstili »Štajerci iz vseh delov Štajerske, Korošci in Kranjci, Slovenci v pisanih nošah, Istrijani …« Poudarja: »[v]sa ta ljudstva in plemena, posamični tipi, tako različna narečja in navade, način življenja, bivališča, viri zaslužka, njihovi prazniki, razvedrila in navade, stare noše in orožje, njihova izobrazba, narodno pesništvo, njihov razcvet in napredek v mejah monarhije – vse to bomo skušali v tem delu podati zvesto poteku življenja.«</p><p>Objavljeni prispevki o Slovencih potrjujejo, da se je glavnemu »uredniku« to posrečilo v zelo različnih vsebinskih poudarkih in metodoloških pogledih, kar je povezano z množico piscev. Nadvojvoda opozori tudi na časovno komponento prispevkov. Tako pravi: »Ne bomo pa opisovali le sedanjosti, temveč si bomo dovolili tudi pogled v preteklost, vse do dni rimske nadvlade, ko so se pri Vindoboni legije bojevale s Kvadi in Markomani in so v Panoniji in Dakiji zmagovito postavili rimske orle. In še dlje nazaj bomo sledili toku zgodovine: kako so prihajala posamična ljudstva, kako so si Germani priborili svoje dežele, Slovani na jugu, Čehi na severu, kako so Madžari pod Arpadovim vodstvom prek Karpatov vdrli v bogato nižino.« V nadaljevanju nadvojvoda govori o pomenu tega obsežnega dela in njegovem poslanstvu: »naj v znanstvenem in umetniškem pogledu in obenem kot prava ljudska knjiga doseže resen domoljubni pomen. … in to delo naj domovini in tujini pokaže, kako bogato duhovno moč imamo v vseh deželah in ljudstvih in kako so se vsa povezala v lepo stvaritev, ki naj krepi samozavest in moč splošne ljubezni do očetnjave.«</p><div class="pagebreak" id="pb.2.317"> [317] </div><p>Kljub temu, da je bil eden od namenov tega obsežnega projekta v »iskanju duhovnega težišča v Avstro-Ogrski«, ne moremo mimo premisleka, koliko današnjih politikov bi znalo o svoji deželi napisati tako tehtne misli. Glede na vse večjo aktualnost in predvsem učinke regionalizma v Evropi in še posebej v Sloveniji, pa se lahko vprašamo tudi, ali je etnologija danes zmožna sintetično predstaviti sodobne slovenske pokrajine in predvsem življenje v njih. To polje je danes pretežno v domeni geografije, ljubiteljskih političnih špekulacij in pogledov državne birokracije. Vse to ljudi odmika od ustreznega razumevanja razvojnih, gospodarskih, družbenih in duhovnih razlik. Zato v izdaji obeh knjig s prevodi del o Slovencih v <span style="font-style:italic">Avstro-ogrski monarhiji v besedi in podobi</span> ne vidim le gradivskega (viroslovnega) pomena, marveč tudi izziv tako za premislek o nalogah etnološke vede kakor tudi državne politike pri razumevanju različnosti sodobne Slovenije.</p></div></div><!--Notes in [div]--><div class="notes"><div class="note" id="ftn.2.347"><span class="noteLabel">1. </span><div class="noteBody">Helena Ložar - Podlogar, Slovenska ljudska kultura v delu Avstro-ogrska monarhija v besedi in podobi. V: Monika Kropej Telban in Ingrid Slavec Gradišnik (ur.), <span style="font-style:italic">Avstro - ogrska monarhija v besedi in podobi. Slovenci I.</span> Ljubljana, 2016, 173.</div> <a class="link_return" title="Go back to text" href="#ftn.2.347_return">↵</a></div><div class="note" id="ftn.2.346"><span class="noteLabel">2. </span><div class="noteBody">Marija Stanonik, Viljem Urbas. <span style="font-style:italic">Slovenski etnograf</span> 30 (1977), 27–36.</div> <a class="link_return" title="Go back to text" href="#ftn.2.346_return">↵</a></div></div></div></body></html>