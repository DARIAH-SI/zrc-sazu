<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dodatek</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Dodatek</span></h1><div class="ss1" id="index-body.1_div.2"><div class="pagebreak" id="pb.2.289"> [(289)] </div><div class="pagebreak" id="pb.2.290"> [(290)] </div><div class="ss3" id="index-body.1_div.2_div.1"><div class="pagebreak" id="pb.2.291"> [(291)] </div><h2><span class="head">Uvod<span id="rftn.2.14_return"><a class="notelink" title="Prevod poglavja Ehrherzog Rudolf, Einleitung. V: Die österreichisch-ungarische Monarchie in Wort und Bild. Bd. 2: Übersichtsband, 1. Abtheilung: Natur…" href="#rftn.2.14"><sup>*</sup></a></span></span></h2><div class="byline">Nadvojvoda Rudolf</div><div class="figure"><img src="image/_bersicht_001_GRAY.jpg" alt="" class="graphic"/></div><p style="body-txt-prvi-odstavek">Avstro-ogrska monarhija kljub nekaterim dobrim preddelom pogreša etnografsko delo, ki na ravni sodobnega znanstvenega raziskovanja in s pomočjo dopolnjujočih umetniških reprodukcij, hkrati spodbujajoče in poučno ponuja vseobsegajočo splošno podobo naše domovine in njenih ljudskih plemen.<span id="ftn.2.345_return"><a class="notelink" title="V izv. Volksstämme." href="#ftn.2.345"><sup>1</sup></a></span></p><p>Študij v mejah te monarhije živečih ljudstev ni le posebej pomembno polje dejavnosti izobražencev, temveč ima tudi praktično vrednost za dvig splošne ljubezni do očetnjave.</p><p>Z rastočim pogledom na odlike in posebnosti posamičnih etnografskih skupin in njihovo vzajemno in materialno odvisnost se mora bistveno okrepiti občutje solidarnosti, ki naj povezuje vsa ljudstva naše očetnjave.</p><div class="pagebreak" id="pb.2.292"> [(292)] </div><p>Vsako ljudstvo,<span id="ftn.2.344_return"><a class="notelink" title="V izv. Volksgruppe." href="#ftn.2.344"><sup>2</sup></a></span> ki se po jeziku, šegi in deloma ločenem zgodovinskem razvoju čuti ločeno od drugih ljudstev, bo povsem pomirjeno z dejstvom, da je njegova individualnost v znanstveni literaturi monarhije našla ustrezno razumevanje in priznanje; hkrati pa ga bo to spodbudilo, da bo iskalo svoje duhovno težišče v Avstro-Ogrski.</p><div class="figure"><img src="image/_bersicht_002_GRAY.jpg" alt="" class="graphic"/></div><p>Zato je še posebej v naši očetnjavi zelo pomembno gojiti etnografijo in njene pomožne vede, ker te neodvisno od vseh nezrelih teorij in strankarskih strasti zbirajo gradivo, iz katerega lahko izhajata objektivna primerjava in vrednotenje različnih ljudstev.</p><p>To se doslej še ni zgodilo ali vsaj ne v nakazani smeri.</p><p>Ne smemo si prikrivati, da je prav v Avstro-Ogrski etnografija precej manj podprta kakor v Nemčiji, Angliji in Franciji in v zadnjem času tudi v Rusiji, čeprav imamo najbrž tako kakor v drugih državah enako množico takšnih specialistov, ki bi bili za to povsem primerni. </p><p>O posamičnih ljudskih plemenih je izšlo precej dragocenih del, toda večinoma so neovrednotena obležala v učenih strokovnih <span class="pagebreak" id="pb.2.293"> [(293)] </span>listih in periodičnem časopisju ali so, žal, vse prepogosto odromala v publikacije iz tujine.</p><div class="figure"><img src="image/_bersicht_003_GRAY.jpg" alt="" class="graphic"/></div><p>Zato se vsiljuje zamisel, da bi to bogato, za nas še neizkoriščeno gradivo v Avstro-Ogrski povezali in s tem omogočili nastanek dela, ki bi v mejah te monarhije upošteval znanstveno in umetniško samozavest posamičnih narodov, v čast vsej monarhiji in vsem njenim delom.</p><p>In kje je še država, tako bogata z nasprotji v oblikovanosti ozemlja, ki v svojih mejah združuje tako čudovito naravnozgodovinsko, pokrajinsko in podnebno raznovrstnost in lahko v etnografski sestavi različnih ljudstev prispeva tako zanimive podobe k velikemu delu? </p><p>Takšna premišljanja so nas spodbudila, da smo se lotili tega dela, in tako bo množica avstrijskih in madžarskih piscev in umetnikov v besedi in podobi opisala drago skupno očetnjavo ter <span class="pagebreak" id="pb.2.294"> [(294)] </span>povabila bralstvo na potovanje po širni, širni deželi, med večjezičnimi narodi sredi nenehno se spreminjajočih podob.</p><div class="figure"><img src="image/_bersicht_004_GRAY.jpg" alt="" class="graphic"/></div><p>Dunaj, čudovito velemesto z razkošnimi zgradbami, s staro stolnico svetega Štefana, simbolom stoletne veličine v svojem središču, je, ležeč ob mogočni reki Donavi, obdan z vencem očarljivih hribov, z vinsko trto blagoslovljenih gričev in šumečih gozdov, med plodovitima ravninama – tako lep, tako častitljiv, pa vendarle večno mlad in cvetoč – podoba, kakršne ne premore nobena druga prestolnica na Zemlji. </p><p>Vendar nadaljujemo pot po ljubki Spodnji Avstriji: valujoča žitna polja, bogate nižine se izmenjujejo z bujno poraščenimi rokavi Donave. Poglejmo v Dunajski gozd: med senčnimi hrastovimi in bukovimi gozdovi dosežemo vse višje jelke in smreke, ozke doline, visoke hribe, mimo gorskih vasi vse do štrlečega dunajskega Snežnika<span id="ftn.2.343_return"><a class="notelink" title="V izv. Schneeberg." href="#ftn.2.343"><sup>3</sup></a></span> z golimi rebri in rušnato goščavo.</p><div class="pagebreak" id="pb.2.295"> [(295)] </div><p>Sledimo gorski verigi: apneniško gorstvo Zgornje Avstrije z nazobčanimi oblikami, divjimi dolinami in soteskami, modrimi jezeri, zelenimi travniki, spredaj cvetoča dežela, prepredena z Donavo, posejana z bogatimi mesti in vasmi. Pred nami se dviga Solnograd, staro škofovsko mesto s sivimi hišami in cerkvami, umetnostni spomenik prejšnjih časov.</p><div class="figure"><img src="image/_bersicht_005_GRAY.jpg" alt="" class="graphic"/></div><p>Gore so vedno višje. Pred nami leži skalni grad Tirolske; ledeniki, prastari gorski masivi, severna vegetacija na eni, južna vročina na drugi strani Alp; ustavimo se na Predarlskem, na bregu lepega Bodenskega jezera. Sledeč pogorju se najprej vzdolž bleščeče zasnežene verige Tur podamo na čudovito zeleno Štajersko, deželo, ki združuje v sebi marsikaj: visoke gorske verige, brezmejne gozdove, očarljive hribe, bogate doline, ki jih ljubkuje toplo sonce. Prehodimo Koroško, lepo deželo, kakor tudi Kranjsko, z njunimi jezeri in apneniškim gorstvom, zaslepljujoče belim in grotesknih oblik, po <span class="pagebreak" id="pb.2.296"> [(296)] </span>vegetaciji in po vsem napol severni napol južni, in prek Gorice dosežemo Kras, skalnata pobočja s pičlim zelenjem, vrsto pokrajine, ki je tako posebna in enkratna. Z golega belega skalovja popotnik uzre lep bogat Trst med južnimi bujnimi vrtovi, ob obrežju modrega Jadrana, našega morja, v njegovem globoko zarezanem zalivu gozd jamborov s plahutajočimi jadri in plapolajočimi zastavami naše in drugih držav, – in zdaj gre navzdol med številnimi otoki ob obrežju veličastno lepe Dalmacije vse do čudovitega Kotorskega zaliva, kjer se kot mogočen mejnik dviguje resnično veličasten gorski masiv Črne gore.</p><div class="figure"><img src="image/_bersicht_006_GRAY.jpg" alt="" class="graphic"/></div><p>Naš pogled se zazre proti severu. Moravska, bogata dežela z ljubkim gričevjem je za nami, in pred nami razprostrta leži Češka, premožna visoka planota, obdana z vencem gozdnatega pogorja; naš pogled razveseljujejo jelkovi in smrekovi gozdovi, šumeči potoki, z ribami bogate reke, lepo obdelane, močno industrializirane ravnine in mesta, sredi vsega tega stara zlata Praga s kvišku štrlečimi Hradčani. </p><div class="pagebreak" id="pb.2.297"> [(297)] </div><p>Ko prepotujemo šlezijske gorske doline in bogate ravnine, pridemo mimo zgodovinsko častitljivega Krakova s starim Vavelskim gradom v galicijsko pokrajino; globoko v dolino segajo obronki Karpatov z brezmejnimi pragozdovi, in ko pustimo za sabo mesta in vasi, rodovitno visoko planoto, globoko zarezane reke in veletoke, ki se vijejo proti severu, dospemo do gozdnate, majhne mejne dežele, lepe Bukovine, ki ustvarja prehod med mogočno gorsko verigo Karpatov in neskončno sarmatsko ravnino.</p><div class="figure"><img src="image/_bersicht_007_GRAY.jpg" alt="" class="graphic"/></div><p>Od tam pa naprej na območje svete Štefanove krone,<span id="ftn.2.342_return"><a class="notelink" title="Poimenovanje za območje ogrskega kraljestva, imenovano po apostolskem kralju Štefanu I. Ogrskem. Krono, ki je upodobljena tudi na sodobnem madžarskem …" href="#ftn.2.342"><sup>4</sup></a></span> tako obsežno, tako razkošno z lepoto in spremenljivimi podobami narave, obdano z vencem Karpatov, ki skrivajo plemenito rudo, z gozdnatim pogorjem, ki tu in tam doseže visokogorsko višino, v njegovih dolinah pa ležijo praizviri velikih domačih rek. In južneje se razprostira <span class="pagebreak" id="pb.2.298"> [(298)] </span>dežela, kjer popotnikovo oko v čudovitem zaporedju razveseljujejo gozdnato gričevje, bogata vinorodna zemljišča, velika jezera, mogočne reke, razsežna močvirja, pisane kulturne poteze, bujna vegetacija in v otožni lepoti veličastna pusta, razsežna mesta. Sredi dežele se ob bregovih mogočne Donave, življenjske žile monarhije, dviguje glavno mesto, tako lepo in vitalno, v polnem razcvetu središče političnega življenja, duhovne kulture in obrtnega ustvarjanja. Naprej gremo prek dobro obdelanih, toplih južnih hrvaških pokrajin v čudovit reški zaliv,<span id="ftn.2.341_return"><a class="notelink" title="Kvarnerski zaliv." href="#ftn.2.341"><sup>5</sup></a></span> od tod pa med slavonskimi nižinami mimo hribovja gozdnate Fruške gore ob Savi znova k Donavi.</p><div class="figure"><img src="image/_bersicht_008_GRAY.jpg" alt="" class="graphic"/></div><p>Levo čudovita ravnina, desno visoko srbsko obrežje; naprej pa gremo med čedalje bolj strmimi gorskimi masivi vse do Železnih vrat, kjer se naš mogočni veletok prebija skoz ostre čeri. Mimo Mehadije, starih rimskih toplic, se potovanje nadaljuje po visokogorju nekdanjega romanskega Banata; od tam prodremo v lepo deželo Sedmograško,<span id="ftn.2.340_return"><a class="notelink" title="V izv. Land Siebenbürgern, tj. Sedmograška oz. Transilvanija." href="#ftn.2.340"><sup>6</sup></a></span> biser v stari Štefanovi kroni. Zagledamo veličastne transilvanske Alpe, ki, podobne visokem zidu, tvorijo deželno mejo in mejo monarhije. Goli vršaci, ki ne zaostajajo za Turami, po <span class="pagebreak" id="pb.2.299"> [(299)] </span>dolinah in pobočjih pa jih krasijo šumeči pragozdovi, po njihovih obronkih se bohotijo vinogradi, v globinah skrivajo sol in zlato; potem starodavna mesta, priče stare kulture, in v vseh pokrajinah slikovito lepoto spremljajo naravoslovne zanimivosti. Hitro preidemo notranjost dežele z ljubkimi ravninami in gričevjem, in tako je konec potovanja, na katerem smo nameravali bralce popeljati skoz to monarhijo, tako veliko in lepo, tako bogato z naravnimi lepotami, tako raznovrstno po vrstah<span id="ftn.2.339_return"><a class="notelink" title="Mišljene so rastlinske vrste." href="#ftn.2.339"><sup>7</sup></a></span> in favni.</p><div class="figure"><img src="image/_bersicht_009_GRAY.jpg" alt="" class="graphic"/></div><p>Galicija s svojimi severovzhodnimi vrstami, severna Češka s srednjeevropsko favno, največji del Alp, Karpati, madžarska pusta, južna Tirolska in Dalmacija s pravo južno vegetacijo – vse to, ta raznovrstnost je združena v eni monarhiji.</p><p>Ruševje se vije navzgor ob ledeniku, breza blesti v severnem močvirju, hrast šumi v temnem gozdu poleg jelke, vinska trta in lovor, ciprese in palme, vsi lepšajo eno očetnjavo – našo.</p><div class="pagebreak" id="pb.2.300"> [(300)] </div><p>Našim bralcem bomo v podobah pokazali in v besedah razkrili ljudi, kako živijo in ustvarjajo, z vsemi njihovimi navadami in z bogastvom pestrih noš. Mimo nas gredo ljudstvo Dunaja v svoji radoživosti in dovzetnosti za umetnost, spodnji Avstrijec iz ravnine in oni z gora, zgornji Avstrijec in Solnograjec z visokih Alp, ki se trdo prebija skoz življenje v boju z elementi sredi veličastne narave, premožen kmet iz sadjerodnih krajev, Tirolec v ozkih dolinah, v lepih vasicah, kjer se še najdejo stare šege in slikovite noše, na južnem pobočju Alp pa velški Tirolci<span id="ftn.2.338_return"><a class="notelink" title="V izv. Wälschtiroler, v sodobnem zapisu Welschtiroler, oznaka za južne Tirolce, ki zdaj živijo v italijanski provinci Trento. Gre za poimenovanje drug…" href="#ftn.2.338"><sup>8</sup></a></span> in Ladinci, nato Štajerci iz vseh delov Štajerske, Korošci in Kranjci, Slovenci v pisanih nošah, Istrani – barve so vse živahnejše: Dalmatinci v bogatih nošah, z bleščečim orožjem. Na Češkem je podoba preprostejša, na severu in zahodu Nemci, Čehi v osrčju dežele, Moravci s Hanaki poskrbijo spet za barvito mešanico, tu so še Šlezijci germanskega plemena, pa tisti slovanskega izvira, Poljaki v Galiciji in Rusini se izmenjujejo v spreminjajočem se zaporedju.</p><div class="figure"><img src="image/_bersicht_010_GRAY.jpg" alt="" class="graphic"/></div><div class="pagebreak" id="pb.2.301"> [(301)] </div><p>In zdaj je na vrsti Ogrska, madžarska Ogrska s tako živahnim ljudskim življenjem, Sekeljci, svojevrstno sorodno pleme; potem Slovaki s severa, Romani, potomci starih Rimljanov, Srbi in Hrvati in manjša ljudstva, ki živijo v kolonijah, Sasi na Sedmograškem s stoletja ohranjenimi šegami in običaji, Armenci, bolgarski priseljenci, Judje, ki so se deloma zlili s sosednjimi ljudstvi, deloma pa so ohranili posebnost svoje rase, razkropljeni po skoraj vsej monarhiji; Cigani kot potujoče ljudstvo in glasbeniki ter navsezadnje stalni prebivalci madžarskih vasi. </p><div class="figure"><img src="image/_bersicht_011_GRAY.jpg" alt="" class="graphic"/></div><p>Vsa ta ljudstva in plemena, posamični tipi, tako različna narečja in navade, način življenja, bivališča, viri zaslužka, njihovi prazniki, razvedrila in navade, stare noše in orožje, njihova izobrazba, narodno pesništvo, njihov razcvet in napredek v mejah monarhije – vse to bomo skušali v tem delu podati zvesto poteku življenju. </p><p>Ljudsko življenje in posebnosti ljudstev, kakor so nastale in se ohranile, skupaj z značajem dežele, s podnebjem, z naravo in oblikovanostjo tal – to je prava snov tega dela. </p><div class="pagebreak" id="pb.2.302"> [(302)] </div><p>Ne bomo pa opisovali le sedanjosti, temveč si bomo dovolili tudi pogled v preteklost, vse do dni rimske nadvlade, ko so se pri Vindoboni<span id="ftn.2.337_return"><a class="notelink" title="Današnji Dunaj." href="#ftn.2.337"><sup>9</sup></a></span> legije bojevale s Kvadi in Markomani in so v Panoniji in Dakiji zmagovito postavili rimske orle. In še dlje nazaj bomo sledili toku zgodovine: kako so prihajala posamična ljudstva, kako so si Germani priborili svoje dežele, Slovani na jugu, Čehi na severu, kako so Madžari pod Arpadovim vodstvom prek Karpatov vdrli v bogato nižino.</p><div class="figure"><img src="image/_bersicht_012_GRAY.jpg" alt="" class="graphic"/></div><p>Sledijo dolga obdobja; sreča in nesreča, boji in burni časi; in tu vidimo, kako se nizajo drug ob drugega, ljudstvo za ljudstvom, dežela za deželo, čedalje tesneje se stiskajo plemena, moč jih združuje v interesno skupnost in njihova globoko občutena povezanost je naravni zakon, in tako se pred nami razgrinja sedanjost, močna velika Avstro-ogrska monarhija, nas vseh očetnjava! </p><p>To je namen našega dela; Avstro-Ogrska v besedi in podobi naj v znanstvenem in umetniškem pogledu in obenem kot prava ljudska knjiga doseže resen domoljubni pomen.</p><div class="pagebreak" id="pb.2.303"> [(303)] </div><p>Literarni in umetniški krogi vseh ljudstev monarhije so se združili za skupno delo, in to delo naj domovini in tujini pokaže, kako bogato duhovno moč imamo v vseh deželah in ljudstvih in kako so se vsa povezala v lepo stvaritev, ki naj krepi samozavest in moč splošne ljubezni do očetnjave. </p><div class="figure"><img src="image/_bersicht_013_GRAY.jpg" alt="" class="graphic"/></div><p>In tako kakor se bodo v nadaljevanju tega dela druga za drugo vrstile dežele, bodo k sodelovanju pritegnjeni vedno novi sodelavci in novi umetniki iz njihovih domačih dežel; ti se bodo svojim predhodnikom pridružili z enako predanostjo in nezmanjšanim navdušenjem, in ko bo delo po letih dokončano, se bo predstavilo kot spomenik duhovne ustvarjalne moči sodobnosti, kot spomenik za vso prihodnost, kot:</p><div class="lg"><div style="text-align: center">»Avstro-Ogrska v besedi in podobi.«</div></div><div class="pagebreak" id="pb.2.304"> [(304)] </div></div></div><!--Notes in [div]--><div class="notes"><div class="note" id="rftn.2.14"><span class="noteLabel">* </span><div class="noteBody">Prevod poglavja Ehrherzog Rudolf, Einleitung. V: <span style="font-style:italic">Die österreichisch-ungarische Monarchie in Wort und Bild. Bd. 2: Übersichtsband, 1. Abtheilung: Naturgeschichtlicher Theil.</span> Wien, 1887, 5–17.</div> <a class="link_return" title="Go back to text" href="#rftn.2.14_return">↵</a></div><div class="note" id="ftn.2.345"><span class="noteLabel">1. </span><div class="noteBody">V izv. Volksstämme.</div> <a class="link_return" title="Go back to text" href="#ftn.2.345_return">↵</a></div><div class="note" id="ftn.2.344"><span class="noteLabel">2. </span><div class="noteBody">V izv. Volksgruppe.</div> <a class="link_return" title="Go back to text" href="#ftn.2.344_return">↵</a></div><div class="note" id="ftn.2.343"><span class="noteLabel">3. </span><div class="noteBody">V izv. Schneeberg.</div> <a class="link_return" title="Go back to text" href="#ftn.2.343_return">↵</a></div><div class="note" id="ftn.2.342"><span class="noteLabel">4. </span><div class="noteBody">Poimenovanje za območje ogrskega kraljestva, imenovano po apostolskem kralju Štefanu I. Ogrskem. Krono, ki je upodobljena tudi na sodobnem madžarskem grbu, mu je tik pred kronanjem leta 1000 podaril papež Silvester II.</div> <a class="link_return" title="Go back to text" href="#ftn.2.342_return">↵</a></div><div class="note" id="ftn.2.341"><span class="noteLabel">5. </span><div class="noteBody">Kvarnerski zaliv.</div> <a class="link_return" title="Go back to text" href="#ftn.2.341_return">↵</a></div><div class="note" id="ftn.2.340"><span class="noteLabel">6. </span><div class="noteBody">V izv. Land Siebenbürgern, tj. Sedmograška oz. Transilvanija.</div> <a class="link_return" title="Go back to text" href="#ftn.2.340_return">↵</a></div><div class="note" id="ftn.2.339"><span class="noteLabel">7. </span><div class="noteBody">Mišljene so rastlinske vrste.</div> <a class="link_return" title="Go back to text" href="#ftn.2.339_return">↵</a></div><div class="note" id="ftn.2.338"><span class="noteLabel">8. </span><div class="noteBody">V izv. Wälschtiroler, v sodobnem zapisu Welschtiroler, oznaka za južne Tirolce, ki zdaj živijo v italijanski provinci Trento. Gre za poimenovanje drugače (ne germansko) govorečega prebivalstva keltskega izvira (Volcae). Galsko pleme je naseljevalo območje od Turingije do Rena, pozneje je bilo romanizirano. Tudi Švicarji francoski del Švice imenujejo Welschschweiz.</div> <a class="link_return" title="Go back to text" href="#ftn.2.338_return">↵</a></div><div class="note" id="ftn.2.337"><span class="noteLabel">9. </span><div class="noteBody">Današnji Dunaj.</div> <a class="link_return" title="Go back to text" href="#ftn.2.337_return">↵</a></div></div></div></body></html>