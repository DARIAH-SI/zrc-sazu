<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Predgovor</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head"><span class="pagebreak" id="pb.30"> [30] </span>Predgovor</span></h1><div class="preface" id="index-front.1_div.5"><p>V sestavku Pravljičarju Resniku v slovo, ki je bil objavljen kmalu po Resnikovi smrti, je Milko Matičetov zapisal, da se bomo Resnikovemu spominu »najlepše oddolžili z objavo njegovih šestdesetih pravljic«. Najbrž takrat niti približno ni slutil, da se bodo njegove besede uresničile šele čez pol stoletja. Dobrih petdeset let po tem, ko je Resnik Matičetovemu povedal zadnjo izmed svojih pripovedi, prihaja na dan vse njegovo ohranjeno gradivo, da bi hkrati počastilo oba – tistega, ki ga je povedal, in tistega, ki ga je zapisal in posnel. S knjigo »Slovenski pravljičarji: Anton Dremelj - Resnik« se želimo akad. dr. Milku Matičetovemu ob njegovem visokem jubileju zahvaliti za bogastvo pripovednega izročila, ki nam ga je ohranil, in hkrati pred njegovimi očmi odpreti pot, po kateri naj bi se to gradivo vračalo med ljudi. Želeti si je namreč, da bi za Resnikovimi pripovedmi prišle na dan tudi pripovedi drugih »Matičetovih« pravljičarjev, ki potrpežljivo čakajo v rokopisih in na posnetkih.</p><p>Zgodba nastajanja »Resnikove« knjige je dolga. Matičetov je prve Resnikove pripovedi zapisal pred 59 leti, septembra 1950. V naslednjih letih je njegove pripovedi zapisoval in snemal še štirinajstkrat, nazadnje maja 1959. V petdesetih in šestdesetih letih jih je nekaj prepisal in objavil, odkritje Rezije in njene pripovedne zakladnice pa ga je odvrnilo od nadaljnjega sistematičnega dela na področju objavljanja in urejanja celotnega zbranega gradiva. Leta 2000 sva se odločila, da priženeva Resnika do objave s skupnimi močmi. Lotila sem se transkribiranja in razvrščanja pripovedi ter opremljanja s spremnim besedilom in drugim potrebnim aparatom. Resnikov svet sem odkrivala z očmi nekoga, ki ne samo, da ga ni poznal, ampak se niti rodil še ni, ko Resnikove pripovedi že nekaj časa niso več zvenele. Leta, ki so pretekla od Resnikove smrti do zaključnega dela za knjigo, so s seboj odnesla mnoge ljudi, ki so našega pripovedovalca poznali, in živost spomina pri tistih njegovih poslušalcih, ki so še ostali. Zato je predstavitev, ki sem jo napisala o njem in njegovem času, mozaična, sestavljena iz bolj ali manj sočnih drobcev, ki jih je dovolj, da sliko lahko zaslutimo, hkrati pa si marsikdaj želimo, da bi lahko izvedeli več.</p><p>Pri nastajanju celotnega dela mi je pomagalo veliko ljudi, ki bi se jim rada zahvalila. Naj začnem z Resnikovimi sokrajani, ki so me prijazno sprejemali v svoje domove, in z Resnikovim sinom Antonom, ki je pomagal tako s svojimi razlagami kot z materialnim gradivom. Za vedno omogočen dostop do gradiva in strokovne literature se zahvaljujem Inštitutu za slovensko narodopisje v celoti, vsem njegovim raziskovalcem, s katerimi sem prihajala v stik, knjižničarkama Sinji Golob in Vanji Huzjan in obema predstojnicama – nekdanji, dr. Mojci Ravnik, pod katero se je projekt Resnik začel, in sedanji, dr. Moniki Kropej, ki ga je pomagala spraviti pod streho tako po strokovni kot po birokratski plati. Dr. Moniki Kropej se zahvaljujem tudi za pomoč pri določanju tipov pravljic in njihovem razvrščanju po žanrih. Za izdatno pomoč na dialektološkem področju se zahvaljujem dr. Veri Smole. Fanči Šarf <span class="pagebreak" id="pb.31"> [31] </span>se zahvaljujem za pomoč pri identificiranju fotografij in za vse koristne podatke o delu na terenu l. 1950. Za slikovno gradivo in dostop do zapiskov s terena Šentvid 1950 se zahvaljujem Oddelku za dokumentacijo pri Slovenskem etnografskem muzeju. Glasbenonarodopisnemu inštitutu se zahvaljujem za dostop do zapiskov dr. Hrovatina, dr. Dragu Kuneju pa za presnemavanje posnetkov. Predvsem pa se seveda zahvaljujem akad. dr. Milku Matičetovemu – tako za zaupanje kot za privzgajanje predane odgovornosti do pripovednega izročila na sploh. In za tiho, (kot se mi zdi) naklonjeno zavedanje, da sva si kljub podobnosti vendarle različna. Najbrž se v imenu obeh nazadnje lahko zahvalim še gospe Vidi Matičetovi, ki naju je skozi vsa leta skupnega dela podpirala z besedo, drobnimi dobrotami in svojo navzočnostjo.</p><div class="table"><table><tr><td>V Cerknici, 12. septembra 2009</td><td>Anja Štefan</td></tr></table></div></div></div></body></html>