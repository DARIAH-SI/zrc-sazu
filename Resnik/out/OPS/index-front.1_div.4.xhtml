<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Beseda ob splovitvi nove knjižne zbirke</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head"><span class="pagebreak" id="pb.11"> [11] </span>Beseda ob splovitvi nove knjižne zbirke</span></h1><div class="preface" id="index-front.1_div.4"><blockquote class="quote"><p>Pozabimo vse, kar je kdorkoli pisal v takem duhu:<br/> <span style="font-weight:bold">»Minula je doba, ko se je skladalo in pélo. Kar se ni še do<br/>zdaj nabralo, poslej se ne bo dobilo več dosti izvirnega.«</span><br/>(Levstik, Popotovanje iz Litije do Čateža, 1858)</p></blockquote><div class="ss4" id="index-front.1_div.4_div.1"><h2><span class="head">1.</span></h2><p>Ob nepričakovani vremenski ohladitvi proti koncu septembra 1932 se je očak Nanos neko jutro zbudil s prvo jesensko belo kapo na glavi. Iz mehov, zaprtih v gori, je ušla in se razdivjala burja. Zaradi bolne mame smo zanetili, da je bilo v hiši št. 70 prijetno toplo. Okoli štedilnika smo sedeli: moji stara mati in mama, nekdanja moja koprivska součenka Bertka Metna, jaz in <span style="font-weight:bold">Tone Šemkov</span> (Lavrenčič, 1885–1936). Ob prihodu k nam je rekel, da ni mogel kar tako mimo in se je stopotjo oglasil pri nas (v resnici je hotel še enkrat videti živo mojo mamo, ki pa je le ostala med nami še dobre tri mesce). Za Toneta je bilo znano, da lepo pripoveduje, zato smo ga prosili, naj nam kaj pove, karkoli. Ni mogel odreči in je obljubil nekaj »resničnega«, kar je sam doživel lanske zime. Podpisani, na počitnicah po koncu nižje gimnazije, vnet član <span style="font-style:italic">Kraške dijaške družine</span>, nastale malo prej na pobudo <span style="font-style:italic">Strica Janeza</span> (psevdonim urednika nekaj mladinskih glasil, avberskega gospoda Vergila Ščeka), sem – ne bodi len – brž potegnil na dan papir in svinčnik, da bi ujel, kar bomo poslušali. Tedaj zapisano (obj. v skrivnem dijaškem listu <span style="font-style:italic">Pisanice</span>, Gorica, vel. noč 1936, 16–18, pod naslovom »Kako sem volka skojnal«) danes štejem za svoje najzgodnejše zajetje iz ljudske pripovedne proze. Takoj mi je bilo jasno, da gre za nekaj izmišljenega, kakor so potrdile tudi variante pripovedi istega načina (v prvi osebi),<span id="ftn014_return"><a class="notelink" title="Med Nemci temu pravijo tudi Ich-Erzählung. Eden mojih izbranih pravličarjev, Tratar, je desetletja kasneje kar med napetim pripovedovanjem preskočil i…" href="#ftn014"><sup>1</sup></a></span> nabrane drugod. Tonetova žena <span style="font-weight:bold">Matilda Šemkova</span> (roj. Lupinc, 1881–1951, prišla iz Šempolaja) pa je v pripovedovanju nemara celo prekašala moška v domači hiši; od sina <span style="font-weight:bold">Milana</span> imamo posneto na traku nekaj odlomkov, ki bi bili kot nalašč za dunajsko revijo <span style="font-style:italic">Anthropophyteia</span> ali njeno pariško predhodnico <span style="font-style:italic">Kryptádia</span>.</p><p>V Koprivi pri Mrcinovih, »v Gasi« sredi vasi, sem bil reden gost – poleti pred hišo, pozimi na ognjišču; hišni gospodar <span style="font-weight:bold">Tone Mrcina</span> (1849–1936), najprej dolgo hlapec v Tomaju, je meni narekoval, učeniku in organistu Lojzetu Šoncu pa zapel pripovedno kolednico o sv. Andreju, kako se je rodil dvakrat, zraven pa natresel tudi nekaj imenitnih povedk (npr. Kralj Matjaž, prva moja objava iz ljudske pripovedne proze); zato sem njegovemu spominu leta 1961 posvetil svojo študijo <span style="font-style:italic">Sežgani in prerojeni človek</span> (Dela II. razreda SAZU 15).</p><p><span class="pagebreak" id="pb.12"> [12] </span>Vendar moram tu nekaj pošteno priznati: kadarkoli sem doma v Koprivi ali kje drugje na górenjem Krasu hotel kaj zapisati v nevezani besedi, sem zmeraj obtičal pred podobno dilemo, kakor moj kraški rojak prof. Karel Štrekelj. V njegovi zapuščini sem namreč videl (in žal ne takoj objavil) kratko živalsko zgodbico o volku. Štrekelj (slavist: jezikoslovec, literarni zgodovinar, kritik itn.) je bil tu v podobni zadregi kot podpisani ob Mrcinovi povedki o »Kralju Matjažu [in soli]«. Besedilo slišiš, razumeš vse do zadnje črke, ampak kako ga napisati in objaviti: ali odsekano, v anakolutih, ali lepo zlikano in poškrobljeno, gladko, v knjižnem stilu ali prav po domače, v <span style="font-weight:bold">leksiki</span> in <span style="font-weight:bold">sintaksi</span>? (Z zapisi v vezani besedi takih problemov ponavadi ni.)</p><p>Rešitev se mi je pokazala poleti 1940, v kraju, kjer sprva sploh nisem razumel, kaj pravijo. Na desnem bregu reke Ter (ital. Torre) v vasi Ter (ital. Pradielis) sem se nastanil v hiši po domače pri <span style="font-style:italic">Ciljési</span>. Za boljše razumevanje krajevnega govora sem si vsak stavek zapisoval sproti in pri tem glasno ponavljal besedo za besedo, tako da je moj sogovornik natanko vedel, kje sem, se mi tako prilagodil in svoje pripovedovanje upočasnil ali pohitel. To »tehniko« zapisovanja sem obdržal do prvih posnetkov na magnetofonskem traku. Kajpada sem svoje nikomur razumljive čačke vsak dan sproti prepisal na čisto. Ker mi v Teru niso mogli pokazati osebe, ki bi znala kaj pripovedovati, sem se podal v sosednjo vas Pod Bárdan (ital. uradno Cesariis). Tudi tam ob prvem informativnem obisku nisem imel sreče. Na kogarkoli sem se obrnil, vsak mi je zatrjeval, da »právic« pri njih ne zna nihče. Poparjen sem zapuščal naselje po strmem bregu navzdol. Kar zaslišim za sabo otroško vpitje in zagledam trop otročadi, kako teče za mano in mi maha, naj počakam. Ko smo prišli skupaj, so mi povedali, da jih pošilja ta in ta, ki bi mi rada povedala nekaj »pravic«. Kajpada mi ni bilo treba reči dvakrat! S spremstvom vred sem se pognal po stezi navzgor in tokrat res zadel na pravi naslov. V polmraku ob nizkem ognjišču je sedela, sključena v dve gubé, <span style="font-weight:bold">Reǯina Krámaro</span> po domače <span style="font-weight:bold">Kolićesa</span>, pravljičarka, da malo takih! Samo 13 pravljic mi je povedala do zadnjega slovesa in, čeprav sem skoraj vse slišal kasneje tudi drugod, spet in spet spoznavam, da je v njih razlita posebna, enkratna milina. Ko sem eno njenih pravljic delno objavil v tržaških <span style="font-style:italic">Razgledih</span> 1948 in jo postavil nad Jurčičevo obnovo iste ljudske snovi (»Brat in ljubi«), je literarnozgodovinska kritika to sprejela (Ruplove opombe k Jurčiču, <span style="font-style:italic">Zbrano delo I</span>, 1961, str. 317).</p><p>Po slovesu od Reǯine Krámaro na dan novega leta 1941 je prišlo v mojem zbirateljskem delu do dolge neprostovoljne pavze. Konec maja sem bil namreč vpoklican k vojakom in samo spomladi 1942 sem, bolj mimogrede, mogel izkoristiti priložnost bivanja v Bileći (kot uradni tolmač srbohrvaščine v italijanski vojski) za nekaj proznih zapisov legendarnih pravljic in povedk (gl. Uz nove varijante Vukove priče »Carigrad«, <span style="font-style:italic">Rad III. kongresa SUFJ</span>. Cetinje 1958, 179–184).</p><p>Svoje pretrgano delo s pravljičarji sem mogel nadaljevati šele po koncu vojske iz Etnografskega muzeja. Najprej v zvezi z iskanjem slovenskih variant legendarne pravljice ATU 788 (gl. Matičetov, <span style="font-style:italic">Sežgani in prerojeni človek</span>, 1961; tudi s pomočjo <span class="pagebreak" id="pb.13"> [13] </span>prijateljev, znancev in sodelavcev), nato še v terenskih ekipah, ki jih je sprožil Etnografski muzej v Ljubljani pod vodstvom B. Orla (vprašalnice zanje smo pripravili Matičetov, Novak, Orel in Vilfan). V krajih, ki so jih Orlove ekipe zajele, kajpada ni mogel uiti neopaženo mimo nas noben pravljičar. Tako smo na primer že v prvi ekipi v Podgorici pri Šenturju staknili »Bohóvega očeta« (<span style="font-weight:bold">Anton Boh</span>, 1873–1950). Le-ta je pripovedoval mirno, ker mora »storjica« po njegovem teči gladko kot očenaš. Ko sva se na martinovo 1949 s Tinetom Logarjem zapeljala na kolesih k Bohu, se je mojemu spremljevavcu pripovedovanje starega moža zdelo pusto, jaz pa sem v njem videl notranji ogenj in vodilno nit.</p><p>Razen po dolenjskem tiru so skupinska preiskavanja do 1950 tekla tudi po istrskih tleh. Tako se mi je leta 1949 iz izhodišča Marezige pri Kopru, v coni B STO, posrečilo izslediti človeka po mojih željah. To je bil <span style="font-weight:bold">Bepo Malnar</span> (Umer, 1889–1950), ki je zrasel v nekdanji gostilni in tako kar v domači hiši imel priložnost prisluhniti pripovedovanju gostov. Posebe privlačni so se mu zdeli Rezijani, ki so se ob sobotah zbirali v zakotni istrski vasici, prenočevali pri Malnarjevih in si pripovedovali »právice«. Bepo, ki mi je na koncu vsake svoje pripovedi zaupal njen vir, je večkrat omenil Rezijanko <span style="font-weight:bold">Pipinco</span>. Tako je bilo tudi pri pravljici o spretnem tatu, uvrščeni v zbirko slovenskih pravljic pri <span style="font-style:italic">Fabuli</span> v Göttingenu (več o tem gl. v op. 2). Radovednost (osebna in poklicna) me je silila, da sem kasneje spet in spet poskusil srečo v Reziji, dokler se mi ni končno prismejala naproti varianta, ki bi mogla biti predloga temu, kar je prišlo na uho zvedavemu istrskemu dečku. Ta je razumel rezijansko pripovedovanje, čeprav naj bi po najnovejših »odkritjih« slovenščini nenaklonjenih modrijanov, rezijanščina bila <span style="font-style:italic">samostojen jezik</span> (!). Poglavitni argument za to »samostojnost« je »nerazumevanje« med govorci iz Rezije in iz drugih krajev. Če bi bilo to res, bi bile, prvič, čisto odveč <span style="font-style:italic">skrite biside</span> (žargon, ki ga je opazil že Baudouin de Courtenay), drugič pa, kako neki bi ena od rezijanskih pravljic mogla zaiti – čez »neprehodno« (!) jezikovno bariero – v repertoar istrskega Slovenca?!</p><p>Naslednjega leta – 1950 – sem bil posebej vesel, saj nam je prineslo Dolenjca <span style="font-weight:bold">Resnika</span> (Anton Dremelj, 1910–1961 iz Petrušne vasi blizu Stične), s katerim danes odpiramo knjižno zbirko <span style="font-style:italic">Slovenski pravljičarji</span>. Dokler se ni na slovenskem pripovednem obzorju, kot svetla zvezda, prikazala Rezijanka Valentina Pielich (po domače Tina Wajt, Vajtawa ipd.), je Resnik imel absolutno številčno prednost (56 enot, od tega pet živalskih pravljic), živo ustno zvezo (po dedu) celo s predjurčičevskim svetom, korenike široko razpredene v krajih, koder je tekla zibka slovenski literaturi in pisani besedi sploh. Tudi zato je prav, da se nova knjižna zbirka začne z njim – pod številko <span style="font-weight:bold">1</span>.</p><p>Dobri pravljičarji ponavadi vejo, kje blizu ali daleč živi človek, njim podoben ali celo boljši, kakor so sami. Kakega ljubosumnega prikrivanja nisem nikoli čutil. Resnik mi je npr. natanko razložil, kako bom po bližnjicah prišel do <span style="font-weight:bold">Pírovca</span> (1897–1969), njegovega »kolega« iz Pustega Javorja (Témeniška dolina na Dolenjskem). <span class="pagebreak" id="pb.14"> [14] </span>Tovariševala sta in se poslušala v Škofji Loki, kjer sta skupaj odsedala kazen zaradi prikrivanja pridelkov pred obvezno oddajo. V vrsti prenosov <span style="font-style:italic">Pri slovenskih</span> <span style="font-style:italic">pravljičarjih</span> na RTV Ljubljana 1967 je naneslo, da je Pirovec prišel na vrsto prvi. Obetal sem si, da bom mogel v njegovem primeru natančneje preučiti prehajanje ustnega izročila iz roda v rod. Iz previdnosti sem hotel najprej dodobra preučiti očeta, poslušanje sina pa odložil. Žal je sin Lojze, priženjen v hišo nekaj sto korakov niže v mlinu, odšel prav kmalu za očetom.</p><p>V času, ko se je začelo uvajati terensko delo v skupinah, se je združila tudi vrsta ljubljanskih študentov in ustanovila samorastniško študijsko ekipo za raziskovanje koroških Slovencev. Njeni člani so bili mdr. J. Šušteršič, M. Jagodic, J. Bezić in še kdo. Za zbiranje predmetnega, pripovednega, pesemskega (celo notnega!) gradiva so udeleženci pred začetkom dela prosili za finančno podporo razne ustanove, tudi ISN SAZU, pa sem se jim mdr. priporočil za obvestilo, če bi kje naleteli na dobrega pravljičarja. Tako smo – od Marije Jagodic – zvedeli za Vincenca Pečnika, po domače <span style="font-weight:bold">Biclja</span> (1883–1963) iz Rut pri Pliberku. (Moji zapiski od tam so varno arhivirani na Novem trgu 5 v Lj.) Ko je študentska skupina končala delo, nismo nikdar videli obljubljenega gradiva.</p><p>Ista študentka, ki je v Podjuni na Koroškem zasledila pravljičarja Biclja, je v Podgorju pri Kamniku zvedela še za drugega. Ime mu je Franc Bergant - <span style="font-weight:bold">Jefar</span> (1879–1955), pri njem je od nov. 1951 do maja 1952 zapisala 26 pripovedi. Od tega števila jih ima, po skrbnem pregledu Monike Kropej, 21 paralele v zadnjem mednarodnem kazalu pravljičnih tipov (ATU, četrtem po vrsti, 2004) in samo pet enot ostane brez take povezave. V podnaslovu začasne predstavitve pravljičarja Jefarja sicer piše, naj bi to bilo <span style="font-style:italic">»gradivo za proučevanje slovstvene folklore«</span>, kar pa – žal – ne drži, čeprav je tako natisnjeno v <span style="font-style:italic">Traditiones</span> 24 (Ljubljana 1995, 407–419) v prispevku Marije Makarovič. Noben avtor, noben urednik pač ne more doseči, da bi se priložnostni povzetki prekvalificirali v <span style="font-weight:bold">gradivo</span>. Od 1952 do 1995 je minilo 43 let; zelo bi bilo lepo, če bi v doglednem času (le dosti prej kot prvič) dobili v roke še avtentični prepis izvirnih zapisov 1951/52 – samo to je namreč lahko <span style="font-weight:bold">gradivo</span>.<span id="ftn013_return"><a class="notelink" title="Ko sem pripravljal slovensko antološko zbirko z delovnim naslovom Živa slovenska pravljica, ki naj bi izšla v seriji prilog k časopisu Fabula v Göttin…" href="#ftn013"><sup>2</sup></a></span></p><p>Nekoč pozimi, ne dolgo po novem letu 1950, je v Etnografski muzej prihitel Vilko Novak in nama z Orlom veselo rekel: »Fanta, nič več odlašanja z nameravano potjo! Vzemita s sabo, kar mislita, in gremo onkraj Mure! Za vse je poskrbljeno: jerperge, košto, če bi zmanjkalo perja v tuhni, ga bomo že nacufali! Ne od mraza ne od lakote nobeden ne bo umrl! Gremo!« Kajpada sva odšla z njim na pot in v tednu <span class="pagebreak" id="pb.15"> [15] </span>dni sta pokrajina in ljudje v nji zaživela pred nama in celo za nekaj pravljičarjev je bilo poskrbljeno. Ne eden, kar trije so se našli. Trije »lagavci« ali mojstri besede so: <span style="font-weight:bold">Lajči Gújtmanov</span>, lastnik nekdanje tipične, s slamo krite hiše z gnezdom štrka na dimniku; gobar <span style="font-weight:bold">Naci Martinov</span>; <span style="font-weight:bold">Vinci Lopertov</span>, ki je s kočijo vozil ženine in neveste k »zdavanju« (poroki). Po naših takratnih skupnih stopinjah sem kasneje, da bi ta ravninski svet zajel v vsi epski širini in privlačnosti, hodil sam. Da se mi ne bi bilo treba ponavljati, dajem morebitnim interesentom kar naslov svojega starega prispevka izpred 45 let: Pri treh Bogánjčarjih, ki znajo »lagati« (<span style="font-style:italic">Slovenski etnograf </span>18/19, 1965/66, 81–114). Takrat je vse še živelo v meni in okoli mene, Vilko Novak pa mi je izvirna narečna besedila lepo počesal, da ne bi šla skuštrana v svet. Še enkrat mu hvala tudi za red prekmurske <span style="font-style:italic">cíncalice</span> (ledene sveče so tedaj visele s številnih slamnatih streh), ki ga je nama z Orlom ob sklepu prekmurske turneje podelil!</p><p>Če obidem Vipavsko, Brda, »Kot« (<span style="font-style:italic">Kobariški</span> in ne »Breginjski«, kakor ga mnogi nepremišljeno imenujejo), kjer sem spoznal nekatere s pravljičarsko žilico obdarjene osebe, vendar se nisem mogel temeljiteje seznaniti z njihovim repertoarjem. Tembolj zagnano pa sem se lotil obdelave trentarskega kljukca <span style="font-weight:bold">Marinčiča</span> (Joza Kravanja, 1876–1969). K njemu me je 1950 napotila Tréntarica Katra Jóvžovka v danes opuščenem zaselku Zapódnom. Poiskal sem ga v Vrsniku »Pod skalo«, kjer je razveseljeval svojo okolico, tako da je soseda upravičeno rekla: »Mamo tejater ž njim!« Njegova žena, ki jo je nekoč med najinim »delom« na prostem po naključju pot prinesla mimo, nama je za hip prisluhnila in takoj pripomnila: »Zdej res ne vem, kater je bolj neumen: te ki piše al te ki pravi!« Takih seans je bilo med nama dosti in k njemu sem nekajkrat popeljal tudi koga od tujih folkloristov. Mož (nepismen) je namreč v mladosti delal v raznih nemških rudnikih in je za silo lomil tudi nemško. Pri Marinčiču smo posneli (ton: dr. V. Vodušek, kamera: fotograf SAZU B. Štajer) tudi nekaj prizorov za nameravani dokumentarni film o njegovem pripovedovanju in življenju; gradivo menda še tiči v avdiovizualnem laboratoriju ISN in bi se o priložnosti dalo s pridom kaj porabiti.</p><p>Za tega ali onega svojih izbranih mojstrov besede sem kajpada zvedel tudi samostojno, ne le med delom v terenskih ekipah. Tako npr. sem imel srečo tudi s Smerinjekom iz Kranjske Gore: učenka prof. A. Pirnata mi je po nekem predavanju o pravljičarjih na nekdanji Trgovski akademiji v Ljubljani zatrdila, da mi ne bo žal, če se v Kranjski Gori oglasim pri <span style="font-weight:bold">Smerinjeku</span> (Petru Jaklju, 1886–1979). Mož, po poklicu mizar, je med drugim rezljal lesene figurice za jaselce, obnavljal risbe v obpotnih znamenjih in kapelicah, igral razne vloge in režiral več igric (nekaj celo lastnih). In seveda, zmeraj dobro razpoložen, jasno in glasno bajal in sproti raztegoval zgodbe o <span style="font-style:italic">Bédancu</span> (ne Bed<span style="font-weight:bold">á</span>ncu!), <span style="font-style:italic">Pehti</span> (zanj in sploh za Boróvce včasih tudi <span style="font-style:italic">Pehta Krulja</span>, nikdar pa Pehtra!), <span style="font-style:italic">Kosobrinu</span> in drugih. Vrsto takih in podobnih zgodb je Smerinjek slišal od svoje matere Magdalene v sami Borovski vesi (drugo, morda prvotno, neuradno ime za Kranjsko Goro, nemško Kronau), brez dvoma kaj dodal iz svojega in pripovedoval domačinu Josipu Vandotu. Peter, čeprav mlajši, je živel <span class="pagebreak" id="pb.16"> [16] </span>nepretrgoma doma in zajemal iz živega izročila. Rad je pomagal svojemu malce starejšemu rojaku - pisatelju, ta pa ga nikdar ni omenil; to je Petra hudo bolelo in se mi je ne enkrat potožil. Smerinjeka je že krepko obdelala ista avtorica kot Resnika, Anja Štefan, tako da bi v seriji <span style="font-style:italic">Slovenski pravljičarji</span>, lahko kmalu prišel na vrsto in dobil v nji samostojno številko 2.</p><p>Po še bolj čudni poti sem se dokopal do pravljičarja <span style="font-weight:bold">Lebna</span> v Rožu. V eni od oddaj, ki jih je dr. P. Zablatnik pripravljal v navezi z dr. H. Hartmannom za slovenski program radia Celovec, sem si ob sproščenem besedovanju takrat meni neznanega moža nagonsko rekel: Ta človek bi pa lahko bil tudi pravljičar! Prijatelj Pavle je pritrdil, da je moja slutnja pravilna in dodal še nekaj več: Moj »neznanec« je Franc Isop po domače <span style="font-weight:bold">Leben</span> (1910–1981) in ima na slovenski gimnaziji v Celovcu sina, ki mu je on profesor, zato dobro pozna tudi dijakovega očeta. Odtlej je vse steklo gladko: prijatelj Pavle me je preprosto popeljal v Gorinčiče k Lebnovim, me tam predstavil gospodarju in nato prepustil, da naprej »delava« sama, kakor se nama bo zdelo najprimerneje. Tako se je začelo uspešno in prijetno sodelovanje med (poklicno) radovednim Kraševcem in prijaznim, ustrežljivim Korošcem, ki je kot pokončen Slovenec med vojsko doživel mdr. nasilen izgon v Nemčijo. Iz obiskov pri Lebnu imam ne samo kup lepih basmi (gl. Basmi koroških Slovencev. <span style="font-style:italic">Koroški kulturni dnevi</span> <span style="font-style:italic">I</span>. Maribor, 1973, 188–196), ampak tudi mikavne spomine na pravljičarsko <span style="font-weight:bold">šolanje</span>, ko je v otroških letih hodil v Šentjakob poslušat privlačne pravljice starega romarja z imenom <span style="font-weight:bold">Mačkov Franci</span>. Pogovor z Lebnom je v Gorinčičah jeseni 1967 posnela in 26. 2. 1968 predvajala tudi RTV Ljubljana oz. njena izobraževalna redakcija. Ker oddaj ljubljanske RTV koroški Slovenci takrat še niso mogli spremljati doma, smo pravljičarja Lebna povabili v Ljubljano. Midva sva potlej šla še na krajši potep po Dolenjskem: Stična, Muljava (Jurčičev muzej), <span style="font-weight:bold">Pravljičarka iz Zagradca</span> (nje ime je skrito od 1964; dal mi ga je župnik s Krke Jože Gregorič). Srečanje med Dolenjko in Korošcem Lebnom mi je še zdaj živo pred očmi: kolega in kolegica z istim hobijem sta se razživela ob medsebojnem poslušanju in pripovedovanju, kakor bi hotela pokazati, kaj vsak od njiju zmore. Jaz sem medtem tiho premleval, kaj bi šele bilo, če bi prišla vkup vsaj dva ali celo več pravljičarskih »asov« (denimo Resnik, Smerinjek, Tratar, P. Dulica ipd.). Prepričan sem, da bi se med njih pripovedovanjem kresale iskre!<span id="ftn012_return"><a class="notelink" title="Na Ruskem, kjer so podobne poskuse že uresničevali, so se baje dobro obnesli, vendar jaz do danes nisem ne bral ne slišal nobenega avtentičnega poroči…" href="#ftn012"><sup>3</sup></a></span></p><p>V času Orlovih ekip so prišli na površje še nekateri odlični govorci. Ko smo se npr. razpršili po okolici Mokronoga, sem v Gorenji vasi takoj naletel na Tratarja, že zgoraj omenjenega zaradi njegovega <span style="font-style:italic">salta</span> iz tretje osebe v prvo. <span style="font-weight:bold">Lojze Tratar</span> (1884–1960) je bil vseskozi prav veselo razpoložen. Nekoč, ko je na jesenskem travniku pasel kravico, sem mu delal družbo in je moral za hip stran zavračat žival, da ne bi šla v škodo. Ko se je spet vrnil k meni, je vedel, kje sva obtičala, in nadaljeval pripovedovanje natanko tam, kjer je bilo pretrgano. Pripovedi so bile, vsaj po njegovem lastnem zatrdilu, <span class="pagebreak" id="pb.17"> [17] </span>povzete zvesto po pripovedovanju očeta Franca, prav tje do sklepne formule <span style="font-style:italic">»zadnja pošta ritna gora«</span>. (Več o njem gl. <span style="font-style:italic">Slovenski etnograf</span> 12, 1959, 121–131.)</p><p>Zadnji moj ekipni »otrok« je bila <span style="font-weight:bold">Štefanija Kalarjeva</span> (Likar 1898–1974) iz Mrzlega Loga pri Črnem Vrhu nad Idrijo; prvo srečanje nama je onemogočil sneg; šele naslednje poletje sem jo staknil v globokem dolu, kjer so njeni predniki stoletja redili ovce in se z njimi pred zimo umikali k morju nekam blizu Devina ali Štivana. Ob nedeljah so otroci z zahodnega konca planote, v Zadlogu, nestrpno čakali, kdaj bo Štefanija sestopila s stranske na glavno pot proti cerkvi, da bi bili vsaj malo deležni njene družbe in živega bajanja.</p><p>Poznanstva, sklenjena med strokovnim delom ekip, so ponavadi dobivala globlje, toplejše oblike. Zmeraj sem se vračal k tem svojim podeželskim prijateljem. Čeprav so mi vsakokrat vneto zatrjevali, da »Zdaj res ne vem nič več«, to preprosto ni držalo, saj so se zmeraj spomnili še česa za povečanje svojih pripovednih inventarjev. To seveda velja tako za čas pred letom 1962 kakor po njem.</p></div><div class="ss4" id="index-front.1_div.4_div.2"><h2><span class="head">2.</span></h2><p>Kaj pa se je takega zgodilo leta 1962, da ga štejemo za nekakšno prelomnico? Maja mesca tistega srečnega leta nam je na stežaj odprla svoje duri Rezija, naš folklorni eldorado. Po prijateljskem dogovoru z italijanskima kolegoma iz Rima (D. Carpitella, G. Nataletti) smo U. Krek, M. Matičetov, M. Šuštar in V. Vodušek iz Ljubljane v družbi z maestrom Natalettijem v zahodnem vznožju Kanina prvič skupaj stopili na tla rezijanske občine, med ljudi, ki govorijo (<span style="font-style:italic">romonïjo</span>) starinsko narečje slovenskega jezika, pojejo (<span style="font-style:italic">pújajo</span>) svoje nabožne, lirične, pripovedne pesmi (<span style="font-style:italic">wiže</span>), godejo (<span style="font-style:italic">zwonïjo</span>) na gosli (<span style="font-style:italic">cítiro</span>) in bas (<span style="font-style:italic">brúnkulo</span>), vneto plešejo svoje starinske plese (ki se ne odvijajo v parih, ampak solistično), si pripovedujejo pravljice (<span style="font-style:italic">právice</span>) o živalih (<span style="font-style:italic">zverinicah</span>), o čudežnih popotovanjih junakov po tem svetu in na drugi svet, o srečanjih z bajnimi bitji, kot so <span style="font-style:italic">Vëdawci, Godovčíčaci, Čas, Hüda ura, Grdina, Duják, Dujačésa, Kodkodéka</span> idr., o lovskih in drugačnih dogodivščinah, o resničnih, sanjskih, domišlijskih doživetjih, lastnih ali podedovanih, prevzetih iz bogate zakladnice ustnega izročila te polzaprte doline, pa tudi povzetih od sosedov ali pridobljenih vsenaokoli v stiku z ljudmi, s katerimi so se srečavali na svojih rednih, utečenih poteh za zaslužkom, včasih pa tudi samo za preživetje.</p><p>V zvezi s pripovednim ustnim izročilom moramo po dobrih 130. letih, kolikor je preteklo od Baudouinovih prvih študijskih korakov po dolini Reziji, le povedati nekaj bistvenega, kar je poljski lingvist tam čisto spregledal. Ker je že tvegal prenagljeno, zviška izrečeno sodbo o pesmih iz Rezije, češ da so »<span style="font-weight:bold">večinoma brez vsebine</span>« in »<span style="font-weight:bold">tako kot njih pravljice, ne pomenijo nič posebnega</span>«, se ne smemo čuditi, da razen uradnih in domačih imen informatorjev, ni skoraj nobenega drugega podatka o ljudeh, ki so vendarle prispevali lep delež za to, da je jezikoslovec dobil pod pero več pravljic, ki so že na začetku 20. stoletja prišle v mednarodni komparativni obtok <span class="pagebreak" id="pb.18"> [18] </span>– seveda kot <span style="font-style:italic">slovenske</span>! – v delu J. Bolte-G. Polivka, <span style="font-style:italic">Anmerkungen zu den Kinder und Hausmärchen der Brüder Grimm</span> (I–III, 1913–1918). Malce dlje se je Baudouin de Courtenay pomudil le pri improvizatorskem nagnjenju nekaterih Rezijanov do komuniciranja v verzih. Omenil je mladeniča iz Lipovca – Ferdinando Trankón – ki je bil njegov vodnik na poti iz Rezije čez Karnico v stransko dolino Učjé (geografsko v povodju reke Soče in ne Tilmenta). Podobno nagnjenje v Reziji še ni ugasnilo in ima danes prvovrstno zastopnico: to je Cirila Preslica (Madotto, 1925), ki se je odselila s Korita in živi v Špitalu (Ospedaletto) na robu Gumina (furlansko Glemone).</p><p>Člani mešane slovensko-italijanske študijske odprave Ljubljana-Rim pa smo že maja 1962 spoznali in izkoristili nekaj pevsko in hkrati pripovedno nadarjenih posameznikov, ki nam otipljivo pričajo, kako pomembni so dobri pravljičarji, pevci in godci za ohranjanje in prenašanje ustnega izročila iz roda v rod. Med nadarjenimi posamezniki iz vrst pevcev in govorcev sta že leta 1962 stopili iz teme na svetlo dve imeni: Rozalija Čúnkina iz Bile in Ǯénja taw Gradu (Lipovac).</p><p><span style="font-weight:bold">Rozalija Čunkina</span> (Di Lenardo, 1873–1962), ki smo jo imeli srečo spoznati tik pred njeno »dvanajsto uro«, je bila najvišja inštanca, absolutni arbiter, ko je Italo Teja, tonski tehnik RAI iz Trsta, po Voduškovih in Natalettijevih napotkih posnel vrsto starih nabožnih pesmi. Med pripovedovanjem v nevezani besedi je v meni morda zaslutila hvaležnega odjemavca svojih nenavadnih zgodb, ki jih je po potrebi, v dobrem razpoloženju, rada epsko raztegovala v šir in dalj. Gibala se je sicer še v mejah tradicije, vendar lahkotno in prosto, skoraj zmerom ob robu lastnega sanjskega/domišlijskega sveta. Kot zgled naj podam vsaj ogrodje ene njenih pravljic, naslovljene »Gobić« (Grbavček). Junak se želi izučiti nečesa pomembnega za življene. Z očetom (mati je umrla od žalosti zaradi telesne hibe sina edinca) naročita čudežno <span style="font-style:italic">cítiro</span>. Mojstrski cítiravec hodi po svetu in oče ga zvesto spremlja z <span style="font-style:italic">brúnkulo</span>. Počasi pa se oče naveliča in pusti sina samega. Gobić se potlej sreča s hudičem, ki za svoje goste v peklu pripravlja plesno prireditev. Nikjer ne najdejo osebe za spremljanje, zato prevzame brúnkulo hudič. Ko pa ta ne spoštuje delovne pogodbe, se citiravec hudiču maščuje tako, da čisto izprazni pekel in mu spelje vse goste, da grejo kot ovce za glasom čarobne cítire v Rim. Papež zasliši velik hrum pred svojo hišo in skoz okno vpraša Gobića, kaj narediti s tako pošastnim navalom ljudi. Gobić odsekano: »Ma, kar čete: jaz sem vam jih pripeljal iz pekla, vi zdaj spovejte jih, obhajajte, kakor veste in znate, saj ste papež vi in ne jaz!« To bi bila kratka vsebina do danes neobjavljene zgodbe. Samo sklepna formula, ki je je drugod le za stavek ali dva, obsega tokrat celo stran (<span style="font-style:italic">Glasnik SED</span> 4/3, 1962, 12). Med besedilom (ducat vsebinsko napetih strani!) je mdr. epizoda o Gobićevem srečanju z njegovo nekdanjo zaročenko, ki ga je pustila in šla s postavnejšim moškim. O tem, kako oba z izvoljencem priplešeta skoz peklenske sobane pred oder citiravca Gobića, človeku pride v hipu na misel Dantejeva Francesca da Rimini (<span style="font-style:italic">Inferno</span>, spev 5). Tudi Dante bi tu bržkone takoj položil Gobiću na jezik vsaj privoščljivo parolo: »<span style="font-style:italic">Ben ti sta</span>!/Prav ti je!« Med pripravljanjem prve <span class="pagebreak" id="pb.19"> [19] </span>knjige <span style="font-style:italic">Slovenskih ljudskih pesmi</span> [z napevi] Rozalijin »Gobić« še ni bil transkribiran/analiziran, da bi ga mogli približati našemu pesemskemu tipu št. 48, »Godec pred peklom«, z okoli 30 slovenskimi variantami in tremi od drugod (Moravsko, Lužica – gl. <span style="font-style:italic">Slovenske ljudske pesmi I</span>. Ljubljana 1970, 282); hvaležna naloga, ki čaka le, kdaj bo kdo od mlajših krepko ugriznil tudi v zeleno jabolko o razmerju med vezano in nevezano besedo, od sive davnine (<span style="font-style:italic">Orfej</span>), mimo srednjega veka (<span style="font-style:italic">Peregrinatio Virginis</span>), do praga 21. stoletja.</p><p><span style="font-weight:bold">Ǯenja taw Gradu</span> (Eugenia Siega, 1884–1964, Lipovac): župan Enzo Lettig nam je leta 1962 priporočil, da stopimo obvezno do Ǯenje taw Gradu, češ da zna mdr. pravljico, kjer se pogovarjata miška in Marija. Dobili smo v verzih sporočene odlomke srednjeveško nadahnjene apokrifne zgodbe <span style="font-style:italic">Peregrinatio Virginis</span>, z lepim vložkom, enim najdaljših v rezijanski pripovedni pesmi; medtem ko imajo druge variante 50 do 100 verzov, jih ima Ǯenjina skoraj 200 (gl. <span style="font-style:italic">Slovenske ljudske pesmi II</span>. Ljubljana 1981, tip št. 77, str. 70). Srečanje z mišico ima nekaj paralel v romunskem pesemskem izročilu, kjer je namesto mišice druga žival – žaba (gl. Rosa del Conte, »Le due madri«. <span style="font-style:italic">Revue des études sud-est européennes 6</span>. Bucuresti 1968, 191–226). Italijanska romanistka pa je spregledala evropsko izročilo v prozi, kjer namesto mišice nastopajo tudi želva ali sova. O. Dähnhardt je prišel na misel, da sta se v epizodi med živalco in Marijo najbrž srečali dve izročili: apokrifno krščansko in ajdovsko predkrščansko (gl. <span style="font-style:italic">Slovenske ljudske pesmi II</span>. Ljubljana 1981, 96). Od iste pravljičarke je decembra 1962 prišla verzija o rezijanskem Krpanu z imenom <span style="font-style:italic">Löl Kotlić</span>. Nalašč sem pohitel s prenosom tega narečnega besedila v knjižni jezik, da bi moglo iziti čimprej. To se je sicer zgodilo že v tretji številki <span style="font-style:italic">Sodobnosti</span> 1963, ampak urednik ga je vtaknil kar v rubriko »gradivo«, kjer je obtičalo malone brez odmeva. Pravljičarko sem takrat lepo predstavil, vendar tudi to ni dosti zaleglo.</p><p>Jelica di Floriano je odraščala v zaselku Borovičje (nekaj raztresenih hiš ob stari pešpoti, ki se z Ravance mimo Križac spusti skoraj do reke Bile in nedaleč od osojsko/sólbaških hiš z imenom Zamlin doseže cesto z začetka 20. stoletja, preden se le-ta začne naglo vzpenjati proti Solbici), in po njem dobila svoje stalno ime <span style="font-weight:bold">Jelica taw Borovičju</span> (1916). Prvič sem jo morda srečal že 1962 na Bili (Resiutta), in pogosto zahajal tje v vsakomur široko odprto hišo nasproti železniške postaje, ob prastari prometnici Italija–Avstrija. Živela je skupaj z 22 let starejšo materjo Ano Čélinawo iz Učjé, odraslima sinom in hčerjo Maríco z dvema otrokoma. Tudi po potresu sem Jelico še obiskoval: v Borovičju, kjer je bivala v za silo zbiti kočici zraven vnukovega lokala, in nazadnje že spet na Bili, v čedni hišici ob železni cesti. (Zdaj je v domu za priletne v Tumječu.) Čeprav sta Jelica in mati v dveh desetletjih zapeli vrsto pesmic in nadrobili marsikaj pomembnega o rezijanskih navadah, govorici, delu idr., želim Jelico povzdigniti predvsem kot pri nas največjo ljubiteljico zvrsti živalska pravljica. V knjigi <span style="font-style:italic">Zverinice iz Rezije</span> (Ljubljana-Trst, 1973, 211) se je v pregledu tistih, ki so kaj prispevali, Jelica znašla na prvem mestu, s šestnajstimi teksti. Tudi sama Rezija se <span class="pagebreak" id="pb.20"> [020] </span>je ti zelo pomembni hčeri po svoje zahvalila z barvno ilustrirano knjižico <span style="font-style:italic">Ta prawä pravicä od lisicä od Rezijä</span> (registracija in prepis Katja Quaglia, Rozajanski Dum, tisk Arti Grafiche. Tolmezzo 1997). Po<span style="font-style:italic">Zverinicah</span> iz leta 1973 so mariborski lutkarji pripravili ducat oddaj, ki jih je predvajala slovenska RTV v Ljubljani in v Kopru, z dvema, tremi ponovitvami. Nekaj teh besedil pa je bilo tudi posebej natisnjenih. Da so bile Jeličine zgodbice res pripovedovane »con amore«, pričajo taki nepričakovani »ocvirki«, kot je npr. odlomek iz »Bogate in uboge mišice« (št. 55): dvogovor med mišico iz grmovja v Kraju pri Njivi in tisto osojsko, nastanjeno pri Šemúnovih, je še posebej mikaven, ker se živalci pogovarjata v govoru vasi, od koder prihajata. Jelica je nastopila ob predstavitvi <span style="font-style:italic">Zverinic</span> v Trstu in v Ljubljani. Tu se je igravec B. Cavazza zanimal, kako bo svoje »recitirala« Jelica. On je bil namreč zaprošen, da na sedežu Društva slovenskih pisateljev, na Tomšičevi 12, prebere knjižnoslovenski prevod tiste pravljice, ki naj bi jo Jelica povedala v rezijanskem narečju. Kakšni so bili njegovi vtisi oz. sodba ob poslušanju Rezijanke, nisem zvedel. Le za Jelico vem, da so ji določeni krogi v Reziji tako obisk kakor nastop v Ljubljani (1974) zamerili.</p><p>Do zdaj smo se gibali po domačih, slovenskih tleh in le izjemoma naleteli na omembo skrivnostne Rezijanke <span style="font-weight:bold">Pipince</span>. Ta je bajala in pustila sled o sebi v spominu soimenjaka Bepa Malnarja, ki jo je pred kakimi sto leti poslušal in prevzel v svoj pripovedni repertoar njeno lepo spredeno varianto pravljice »Spretni tat« (ATU 1525 A), prenesene v slovensko istrsko govorico vzhodno od Kopra. V pogovoru z Rezijanko Libero s Korita pod Kaninom, omoženo s poštnim uradnikom iz Benetk (kamor se je sicer odselila, vendar vsa poletja ostajala zvesta kupljeni osojski hiši), mi je nekoč, ko je zvedela, kaj pravzaprav iščem v Reziji, rekla približno takole: »Če bi rad slišal kaj pristnih pravljic, morate pohiteti v Graz!« Jaz: »H komu pa?« »K Rozaliji Longhino na dom!« Obljubila mi je njen graški naslov; ker do tega ni mogla priti, mi je svetovala: »Ne odlašajte, ženska je stara. Kar pot pod noge in na sadni trg v Graz. Tam so tako in tako vsi <span style="font-style:italic">štúntavi</span> (stojnice) v rezijanskih rokah!« Ubogal sem jo in prišel po nekaj ovinkih do <span style="font-weight:bold">Rozalije Longhino</span>. Ta je prvi hip debelo pogledala, ko sem pozvonil na njena vrata in povedal po rezijansko, kaj bi rad. Že prvi večer je steklo pripovedovanje in snemanje. Poslušavki: moja žena in nečakinja Rozaljine sestre, <span style="font-weight:bold">Edda Di Lenardo</span> (r. 1930 v Gradcu). Dvakrat sem se jeseni 1969 peljal nalašč v Gradec k Rozalji. Zvedel sem vse mogoče: da so do prve vojske živeli v Postojni, se preselili v Gradec, imeli tam trgovinico z južnim sadjem, za katero so bili nazadnje ogoljufani. Ko sem januarja 1970 v tretje prišel zvonit na duri graškega stanovanja Rozalje Longhino, nje že ni bilo več! Z nečakinjo njene sestre smo šli prižgat svečko na sveži grob, čez teden dni pa je mirno pripovedovala naprej Edda. Eno zgodbo tudi po nemško. Ko sem jo prosil, da bi za mojega prijatelja (Sepp Walter: ko še ni bil direktor graškega narodopisnega muzeja, je na neki srednji šoli poučeval tudi Eddinega sina), ker da ne razume rezijanščine. Pravljico »Amor in Psihe« (ATU 425 E*) je povedala v nemščini. Med pripovedovanjem v rezijanščini je graški kolega <span class="pagebreak" id="pb.21"> [21] </span>pritisnil nekaj posrečenih fotografij. Vse to (rezijanski tekst obeh žensk, Eddino ponovitev v nemščini in Walterjeve fotografije) sem ponudil uredništvu zbornika, ki so ga nemški in avstrijski kolegi pripravljali L. Kretzenbacherju kot vezilo ob 60-letnici rojstva (1973), vendar so odgovorili, da bi že sama besedila s prevodi obeh rezijanskih tekstov in z Walterjevimi posnetki dvakrat presegla določeno dolgost, kaj šele, če bi dal zraven še svoj komentar. Tako je, žal, šla po vodi objava te redke slovenske pravljice tipa ATU 425 E*, ki je po mojih vztrajnih poizvedbah potovala iz Bile v Postojno, nato iz Postojne v štajerski Gradec; še zmeraj čaka na integralno objavo v repertoarju Rozalje Longhino in njene nečakinje Edde Di Lenardo. Danes je na voljo samo povzetek v mojem uvodu k zbirki K. Brenk, <span style="font-style:italic">Slovenske ljudske pripovedi</span> (1970); tam je mdr. navedena tudi uspavanka:</p><blockquote class="quote"><p><span style="font-style:italic">Spi, spi, sinek moj!<br/>Če petelini bi ne peli,<br/>luči ne gorele, zvonovi ne zvonili,<br/>zmeraj bi jaz zibal te!«</span></p></blockquote><p>Če se vrnemo na matično rezijansko ozemlje, je tu prva osebnost, ki je ne gre obiti molče, <span style="font-weight:bold">Paska Dulica</span> (Siega, 1908–1975); ime je dobila po nekdanjem skritem Dolu na severni strani Osojan, kjer je stala njena rodna hiša, po potresu 1976 zasuta z navoženimi gradbenimi odpadki iz cele vasi. Paska Dulica je pravzaprav polovico vsakega leta (od maja tje do konca oktobra) preživljala na sončni strani doline: na planini Bukovica, ki jo je uredil njen ded. Ko sem pravljičarko obiskal v njeni letni rezidenci, da ji izročim separat študije o njeni imenitni povedki »Il furto del fuoco« (Ukradeni ogenj), je sproščeno stekel pogovor o ognju, ki ga je, tako na Sardiniji kot v Reziji pokristjanjeni <span style="font-style:italic">kulturni junak</span> šel iskat tje, kjer ga je na pretek – v pekel. V Paskini pripovedi junak ni ne grški Prometej ne gruzinski Amirani, ampak starokrščanski svetnik Anton, puščavnik, opat iz Egipta, ki je prišel z zvijačo, s pomočjo svojega prašička (le-ta v likovnih upodobitvah redno spremlja gospodarja) do nekaj žarečih ogljev, pristalih v votli palici (<span style="font-style:italic">nárteksu</span>), in tako z ognjem obdaril ljudi, ki so dotlej prezebali. Druga pripovedna tema, ki je Pasko in njeno mojstrsko pripovedovanje vzdignila visoko med naše pravljičarje, je klasična varianta z naslovom »Peto Abano« (gl. <span style="font-style:italic">Schweizerisches Archiv für Volkskunde</span> 61, 1–2, Basel 1965, 32–59). Pri nas je bolj znana kot <span style="font-style:italic">Tolovaj Mataj</span> (Milčinski 1917). Razloček med obema je v tem, da je Milčinski snov zajel iz starejše objave in jo literarno obdelal, medtem ko je Dulica segla v domače izročilo in ga po svoje zamesila/pregnetla čisto na novo. Tako da sem sredi poslušanja in ravnanja z magnetofonom lahko videl, kako se v očeh poslušavk nabirajo solze, in nazadnje tudi sam nisem mogel zadržati svoje ganjenosti. Kot sem kasneje zvedel od svoje pomočnice, nekakšne prostovoljne »asistentke«, Minke Santić, je njena prijateljica Paska že dan poprej priredila na svojem domu »vajo« in zabičala obema poslušavkama, naj bi nobena ne povedala zgodbe komurkoli; želi mi namreč pripraviti presenečenje. Takrat, v prvih dneh marca 1965, se je nad Rezijo utrgal snežni oblak in je namedlo več kot meter snega, tako da sem si za pot iz srede <span class="pagebreak" id="pb.22"> [22] </span>vasi, kjer sem bil nastanjen pri Ánkinih, moral za prenos magnetofona sposoditi <span style="font-style:italic">korbo</span> (oprtnjak), gospodar Pólito pa je staknil stare soldaške krplje za hojo po snegu, ker nisem hotel zamuditi pravljičnega zmenka s Pasko Dulico, Luiǯo Managát in Minko Santić. Medtem ko sem tri ali štiri dni čakal, da bojo očiščene okoliške poti, sem že pisal v Basel Robertu Wildhaberju, souredniku strokovnega glasila <span style="font-style:italic">Schweizerisches Archiv für Volkskunde</span>, naj pri glavnem uredniku skuša rezervirati v prvi naslednji številki prostor za tako rezijansko pravljico, kakršnih ni na pretek. Že v Reziji sem začel zgodbo prenašati s traku na papir in jo po vrnitvi v Ljubljano takoj prevedel v italijanščino. Uredništvo je predlog z odprtimi rokami sprejelo in pravljica je izšla (<span style="font-style:italic">Schweizerisches Archiv für Volkskunde</span> 61, 1–2, Basel 1965, 32–59).</p><p>Ko sem se še zadrževal v Bili, na začetku 60-ih let, so me znanci napotili »Pod klanac« (uradno Poclanaz) k staremu vsevedu s privržkom »Adua« (po mestu, ki ga je večno nosil na jeziku). Ker me njegovi spomini niso mikali, sem se rajši oprijel mlinarjevega zeta Štefana Di Floriano, doma s Križac. Le-ta, <span style="font-weight:bold">Štifen taw mlinu </span>(1913–1999), se mi je pohvalil, da ga otroci (lastni in iz soseščine) stalno prosijo, naj jim pravi o lisici, volku ipd. »Saj jih vem precej, ampak sem si izmislil zapovrh še eno novo, ki je niso mogli slišati, ker je ni bilo.« Tudi meni na trak da jo lahko pove, če želim. Zagrabil sem priložnost in na dan so prišle »Tri botre lisičice«, prepričljiv dokaz, da živalska pravljica v Reziji še živi in ima celo mlade (gl. <span style="font-style:italic">Zverinice iz Rezije</span>, 1973, 26, 136). Moj prevod v knjižno slovenščino je bil izhodišče vsem kasnejšim: v hrvaščino, srbščino, slovaščino, lužiško srbščino, nemščino, italijanščino. Od vseh teh prevodov je bil avtoriziran, kot se spodobi, samo eden, italijanski (po osebni zaslugi Jolke Milič); drugi so šli v svet kar napol divje. Najbolj me je pri tem motilo, da rezijanski izvirnik leži neobjavljen v predalu, zato nisem dal miru, dokler se nista MK in Založništvo Tržaškega Tiska odločila za skupno izdajo, čeprav le v 500 izvodih. Pa še nekaj sem želel: da bi izvirne <span style="font-style:italic">Tri lesičice gotrice</span> prišle v roke učencem Šolskega centra Aldo Moro: vsakemu posebej en rezijanski in en italijanski izvod, saj je založba Giunti-Marzocco iz Firenc dala tiskati kar 12.000 izvodov! Žal, za kaj takega ni bilo posluha; pobožna želja je ostala neuresničena: <span style="font-style:italic">Tri lesičice gotrice</span> niso bile deležne niti skromne predstavitve.<span id="ftn011_return"><a class="notelink" title="Tri lesičice gotrice: s Štifanom taw mlinu sva poleti pred natisom vzela v roke mojo transkripcijo njegovega rezijanskega besedila, da bi skupaj vnesl…" href="#ftn011"><sup>4</sup></a></span> Za zadnji, angleški prevod (izšel je dvakrat), pa sem sploh izvedel šele dolgo <span style="font-style:italic">post festum</span>. S strani založbe za vse to niti drobnega sporočilca, kaj šele »dolžnostnih izvodov«. Moral sem dočakati 90 let, da so mi mlajši strokovni kolegi-ce iz ISN v <span style="font-style:italic">Traditiones</span> 38/1 pripravili še eno vezilo. Iz nove bibliografije (V. Huzjan) sem jeseni 2009 zvedel, kakšnih »presenečenj« so lahko deležni stari, zvesti sodelavci MK, če ne bdijo nad vsakim njenim korakom. <span style="font-style:italic">Slovenske ljudske pravljice/</span><span class="pagebreak" id="pb.23"> [23] </span><span style="font-style:italic">Slovenian Folk Tales</span> (od 1992 naprej pet ali šest izdaj) so po tekstni provenienci skrpucalo, ki ga držijo pokonci samo imenitne ilustracije Ančke Gošnik - Godec. Pri »Treh botricah« – samo za te nam gre – pa je tedanji urednik res imel smolo, da besedila ni pripisal avtorju, <span style="font-weight:bold">Štifanu taw mlinu</span>, ampak meni, človeku, ki se vse svoje življenje bojuje proti neodgovornemu opletanju z ustnim izročilom.<span id="ftn010_return"><a class="notelink" title="Zasebna korespondenca je tu navrgla besedo kompromis. Da, ampak logičen in zame še sprejemljiv bi bil samo eden: da se trem rezijanskim lisičicam vrne…" href="#ftn010"><sup>5</sup></a></span></p><p>Na svoji sistematični raziskovalni poti od decembra 1962 naprej sem v Reziji srečal veliko oseb (moških in še več žensk), ki bi zaslužile uvrstitev v knjižno zbirko <span style="font-style:italic">Slovenski pravljičarji</span>. Ker bi jih rad vsaj nekaj navedel tudi poimensko, čeprav so za ves svet (z izjemo Rezije) še <span style="font-style:italic">illustres incogniti</span>, naj to naredim ne potratno, z vsemi mogočimi anagrafskimi podatki, ampak skrčeno v domačo rezijansko obliko, pa še s hišnim/družinskim imenom ali navadnim osebnim vzdevkom. Tule je nekaj izbranih imen: sestri <span style="font-weight:bold">Marija Rozáljina</span> (ostala na domu) in <span style="font-weight:bold">Ana Biska</span> (vzela Hudičana<span id="ftn009_return"><a class="notelink" title="K hiši je kdovekdaj prišel zet iz vasi Húdica (ital. uradno La Carnia); Rezijani so tu še obdržali nekdanje predfurlansko ime." href="#ftn009"><sup>6</sup></a></span> s Solbice), v Bili še <span style="font-weight:bold">Ǯuljana Klítinja</span>,<span style="font-weight:bold">Doro Čunka, Dorina Čúnkina</span>,<span style="font-weight:bold">Doro ta pod Robido</span>;<span style="font-weight:bold">Armando Žbrenč</span> (Križaca); v Osojáh <span style="font-weight:bold">Marčelina Čekarín</span>, <span style="font-weight:bold">Luiǯa Managát </span>in <span style="font-weight:bold">Vit Jïkiž</span>; na <span style="font-weight:bold">Njivi Toni Niškin</span> in <span style="font-weight:bold">Feručo Grinjún</span>; na Solbici <span style="font-weight:bold">Toni Ojskin</span>, <span style="font-weight:bold">Meni Bíderle</span>, <span style="font-weight:bold">Ǯeno Skverč</span> in hči <span style="font-weight:bold">Marija</span> s Počivalca; iz Učjé še <span style="font-weight:bold">Toni</span> iz zaselka <span style="font-weight:bold">taw Polozé</span> (tega sem našel jaz, nekaj je po dogovoru posnel dr. Pavle Merkù in mi poslal kopijo). Če bi se z orlom in kraljičkom vzdignili do najvišje ptičje perspektive, bi marsikatero ime brez dvoma še odpadlo, vendar sem prepričan, da bi v najstrožjem strokovnem pretresu, kjer bi v svetovni panorami ljudskih pripovednikov ostalo vsaj eno ime, ki sem ga tu prihranil kot <span style="font-style:italic">dulcis in fundo</span>, saj vem, da nikoli ne bo zbledelo: <span style="font-weight:bold">Tina Wajt</span>. Ona nadkriljuje vse slovenske pravljičar-ke/je ne samo po številu tega, kar je povedala, ampak tudi še po marsičem drugem, kar bo pisalo o nji v eni/dveh prihodnjih knjigah zbirke, ki ji danes odpiramo vrata v svet.</p></div><div class="ss4" id="index-front.1_div.4_div.3"><h2><span class="head">3.</span></h2><p>Na vzhodni strani Solbice, v zaselku Ladina, v hiši št. 14 rojena Tina je prišla v rojstno knjigo in druge uradne listine kot Valentina Pielich (1900–1984), doma v Reziji pa je najbolj znana kot <span style="font-weight:bold">Tina Vajtawa</span>. Z možem (Ǯwan Negro, Ojska, 1898–1954) sta imela osem otrok. Že pred prvim srečanjem s Tino sem o nji zvedel, da se je odselila v Pordenún k hčeri Ǯelindi, gospodinjit in varovat njena otročiča; mož se ji je namreč ponesrečil, ona pa ni mogla kar tako pustiti službo v tovarni bele tehnike Zanussi »Rex«.</p><p>Za Tinino duhovno premoženje – pripovedni dar – mi je nekaj malega najprej povedal Toni Lisac, na Solbico priženjeni Biján, domači kronist, urejen človek, ki se v svojih sodbah o ljudeh ni motil. Tino mi je opisal kot fenomen, ki zasluži, da ga <span class="pagebreak" id="pb.24"> [24] </span>čimprej spoznam in ovrednotim. Vsako leto poleti da prihaja s sestro Ano v svoj stari dom na Ladini. Ker sem želel biti čim bliže pravljičarke, sem z dovoljenjem lastnice zemljišča razpel naš družinski šotor na nenavadnem prostoru, ki mu domačini pravijo<span style="font-style:italic">»ta-na Trubóni«</span>. Od tam sem imel slabih sto korakov do Vajtove stare velbane hiše, kjer se je zmeraj dogajalo najpomembnejše: kuhalo, jedlo, pripovedovalo, gostje pa – podnevi otroci, zvečer tudi odrasli – so prihajali, postajali, posedali, kakor in kadar se je brez ceremonij komu ljubilo. Jaz pa sem ta vrvež spremljal, včasih tudi kaj posnel na trak, če se mi je zazdelo. Tako sem mogel biti samostojen in bdeti hkrati nad vsem, kar se je teden dni dogajalo pri Vajtovih. Večeri so bili od začetka po tihem dogovoru posvečeni pripovedovanju in poslušanju. Dan je bil namenjen otrokom, večeri sosedom, radovednežem idr. (Statisti namreč še kako pomagajo pri ustvarjanju boljšega razpoloženja.) Že v prvem tednu dni, prebitem v stalnem stiku z našo pravljičarko Tino, se je v mojem terenskem dnevniku nabralo osemdeset naslovov njenih besedil, raznorodnih: zdaj tradicionalnih, zdaj avtobiografskih pripovedi, daljših in krajših, pa vseeno v spominskih predalih še zmeraj ni bilo sledu o kakšnem upadanju, povsod je bilo čutiti zajemanje iz polne posode. Pred Tininim odhodom sem glasno vprašal: »Kaj pa zdaj?« Odgovor je bil kratek in preprost: »V Pordenún bo treba!« To sem seveda tudi uredil; po starem načelu: kuj železo, dokler je vroče, sem že v prvi jeseni, ki je sledila, večkrat za nekaj dni odpotoval iz Ljubljane v mesto, ki je bilo izbrano, da postane sedež nove province v Zahodni Furlaniji: Pordenún (Pordenone), in se nastanil v gostišču, najbližjem Tininemu stanovanju (Viale Rotto 6), in tam odložil svojo kramo (magnetofon itn.). Ker se to ni pokazalo praktično, sem se ob naslednjih obiskih sporazumno preselil na njihov dom, kjer so mi uredili kotiček. Tako je delo lahko teklo nemoteno naprej, deloma celo še bolje kot na Solbici. V mislih imam poslušavstvo, ki ga je včasih bilo celo več kot »doma«. Tu so se obveščali po telefonu, vse skupaj je bilo novost, dogodek. Naša Tina je kar žarela od zadovoljstva, da je prav ona središče dogajanja, da se vse to odvija zaradi nje in njenih pravljic. V stanovanju zraven, pod isto streho in z enim skupnim dvorom, je živel svak Tinine hčere Benjamino z ženo iz Osojan; tu je bila že kakorda majhna rezijanska kolonija. Tako so se večerni vasovavci čutili skoraj napol doma. Tudi če je kdaj bilo bolj glasno, to ni nikogar motilo. Na meni pa je bilo, poskrbeti, da ljudje, ki so prišli na obisk, malo namočijo ustnice in kaj prigriznejo. Tako je bilo prav za obe strani. In tudi glavna akterka Tina je včasih nagnila kozarček, čeprav se je v glavnem le držala hruškovega soka, ki ga ji je svetoval zdravnik. Včasih se je vzdignila rezijanska pesem, marsikdo je tudi zaprosil za mikrofon in povedal tudi kaj daljšega, da si je Tina malce oddahnila. Ko so se zadnji gostje razšli in sva ostala sama, jo je med pripovedovanjem le začel loviti spanec. Pomagala si je tako, da se je po obrazu poškropila z vodo ali, če je zunaj rosilo oz. deževalo, nesla glavo malo na dež, da bi jo to »zbrihtalo«. Ko sem jo vprašal, zakaj je to dobro – »Kar pustimo še kaj za jutri!« – je odklonila in razložila po svoje: »Tako daleč ste prišel, moramo ja malo <span class="pagebreak" id="pb.25"> [25] </span>tudi pohiteti!« Očitno je skušala ustrežljivo prevzeti nase tudi del mojih skrbi, kot bi hotela reči: če že prihajate sem zaradi mene, se moram tudi jaz malo potruditi!</p><p>Ob vrnitvi v Ljubljano sem vsako pot poslušal vse pravkar posneto. Če je bilo kaj pomanjkljivega (tehnično, vsebinsko ali stilno) in je v podajanju bilo morda čutiti zaspanost ali utrujenost, sem si to zapisal, in kasneje, že ob prvem ponovnem srečanju s pravljičarko, to skušal popraviti, z novim posnetkom, s tem ali onim izgovorom, češ to in to se »slabo sliši« ali kaj podobnega; pri takem dodatnem krpanju je lepo sodelovala.</p><p>Ker so prav takrat tekla televizijska snemanja oddaj o pravljičarjih, sem kajpada tudi Tino Vajtawo spravil v to in je dobila svojo oddajo na RTV Ljubljana 25. marca 1968. Za kraj snemanja smo sporazumno izbrali pot od Žage proti Učjí, blizu stare avstrijsko-italijanske meje. V strugi tečejo divje vode združenih Belega potoka in Učjé, na drugi strani pa je tuintam moč videti celo učjárski zaselek Polog (<span style="font-style:italic">taw Polozé</span>). Po cesti je med samim snemanjem – kot naročen – prišel domačin, sicer z Žage, ampak za ublažitev samote je bil tudi on pri priči vključen v oddajo.</p><p>Svojo osebno navezanost na pravljico nam je Tina Vajtawa zaupala v čudoviti prispodobi, ki se ji je utrnila spontano, na nobeno določeno vprašanje, ampak v prostem pogovoru, kako je bilo z njo, ko se je iz otroka razvila v dekle: <span style="font-style:italic">»Za čot no lipo právičico, ja tëšen jtet po nå`ih kolíncah nuw Banitke!«</span> (Da bi slišala lepo pravljico, bi bila jaz šla po nagih kolencih v Benetke!) Po nagih/golih kolencih je namig na spokorniško, zaobljubljeno, boleče premikanje po golih kolenih ob koncu kakega romanja, okoli cerkve ali okoli oltarja. Tu je pot nalašč premaknjena bolj daleč, tje do Benetk. In za kaj bi si naložila tako breme? Samo za to, da bi čula/slišala lepo – ne pravljico, ampak z ljubkovalnim deminutivom – »pravljičico«! Šele po ti izjavi prav razumemo, kako se je v železni spomin pravljičarke Tine v njenem dolgem, razmeroma težkem življenju, moglo vtisniti tolikšno število lepih pravljic, <span style="font-style:italic">pravljičic</span>! Nabralo se jih je toliko, da sama ni vedela, koliko. Da bi se v tem pravljičnem »gozdu« sploh znašel, sem za domačo rabo sklenil narediti nekakšen priročni regestarij. Po oddaji »končne« verzije, za tisk, se mi prikaže četrti, založeni del regest (št. 301–400). Tu sem videl, da je Tina dosegla <span style="font-weight:bold">štiristo</span> pripovednih enot že 25. septembra 1968, ko me je obdarila z 11 novimi: 393–403. Pod okroglo št. 400 je tole: <span style="font-weight:bold">»Ti ke tël wsë« </span>(Ta, ki je hotel vse); sledi devet vrstic povzetka in kako je tekst zaznamovan. (Zaradi naglega napredka tehnike so za trajnost zapisa nujni presnetki in bo treba dodati nove ubikacije.) [Vsebina bi bila, v telegrafskem stilu, lahko taka: <span style="font-style:italic">Čarovnik obogati revnega gozdarja; ta pozabi na uboge, zato mora spet vzeti v roke sekiro</span>.]</p><p>Ko sva temeljno, statično, v bistvu kabinetno fazo dela – magnetofonsko snemanje pripovedi – odložila, sva si privoščila malo potepanja. Pobuda za to so bile priprave za oddajo pri RTV Ljubljana, izbiranje kraja za snemanje. Ker na samo Rezijo ni bilo misliti, smo iskali in našli rešitev v Soški dolini in skupaj s Tino obiskali Kobarid, Bovec, Žago, skoraj gor do Učjé. Potlej smo se spravili malo še na izlete: v Cerknico <span class="pagebreak" id="pb.26"> [26] </span>(Tina je želela najprej videti <span style="font-style:italic">penć</span> – kamen, kjer je bil njen mož krščen), Postojno (kjer je leta 1943 izročil v hrambo svojo <span style="font-style:italic">krösmo</span>, pa je leta 1968 nismo več našli) in Ljubljano, da se Tini in njeni hčeri Ǯelindi vsaj simbolično oddolžim za svoja številna bivanja v Pordenúnu. Na teh zadnjih turističnih poteh sem končno prišel do spoznanja, da v repertoarju pravljičarjev pravzaprav nikdar ni in ne more biti konca. V avtomobilu, kjer je Tina sedela spredaj, zraven mene, da bi se lahko med potjo kaj pomenila, njena hči Ǯelinda pa zadaj, je le-ta nevede postala neke vrste zapisnikarica. Njeni materi je namreč pogosto priplavalo v spomin kaj nepričakovanega. To ali ono, kar smo videli skoz okno, je Tino spomnilo na kaj pomembnega, kar bi bilo tudi še dobro posneti, ko spet pridemo do magnetofona. Včasih je šlo le za lažen utrinek, večkrat pa tudi za drobec ali kamenček v mozaično knjižno podobo, ki bo prej ali slej izšla z naslovom TINA VAJTAWA. Najini »zapisnikarici« sva sproti sporočala, kaj naj zapiše, prav na kratko, z geslom, ki bo pomagalo priklicati v spomin, kar smo želeli. Nekaj je bilo že realizirano (v Ljubljani ali Pordenunu); nobenega tedanjega listka nisem zavrgel. Tudi če nam danes nič več ne povejo in jih nima kdo izpolniti, naj bojo za nespodbiten dokaz, da noben, še tako dober pravljičar, dokler je živ in pri zdravi pameti, ne more reči: »Tako, zdaj sem povedal vse, kar vem!«</p><p>Radovednost mi danes ne da miru: kako je zaokrožila svojo varianto ATU 756 B naša Tina, ki jo tudi ima v repertoarju pod naslovom Pietro Rodeo; komaj čakam, kdaj jo bom lahko dešifriral s traku in primerjal s <span style="font-style:italic">Pet</span>[r]o[m] [de] <span style="font-style:italic">Abano</span>, tako mu je ime pri Paski Dulici (gl. zgoraj). Izmed redkih doslej objavljenih Tininih pripovedi naj najprej omenim atilovsko izročilo iz Rezije, ki se ga je pravljičarka spomnila, ko smo se peljali iz Pordenuna proti Trstu; opazila je razvaline nekega gradu pri Tržiču (Monfalcone) in to pospremila s pikro pripombo: »Še eden, ki ga je uničil Atula!« Z obsežnejšim vložkom–opombo v zbirki A. Mailly<span id="ftn008_return"><a class="notelink" title="Prva bibliografska navedba zbirke Maillyjevih povedk s Primorskega je iz dela J. Bolte-G. Polivka, Anmerkungen zu den Kinder und Hausmärchen der Brüde…" href="#ftn008"><sup>7</sup></a></span> (<span style="font-style:italic">Leggende del Friuli e delle Alpi Giulie</span>. Gorica 1986, 239–244) sem skušal pokazati, kako še tako suhoparna povedka zaživi, če pride iz pravih ust! Tudi v predgovoru k temu delu in v petih izdajah (šesta je iz leta 2004) je navedena mojstrica besede Tina. Tudi njena pripoved »Dvanajst ujcev«<span id="ftn007_return"><a class="notelink" title="Ujec, rez. woj, plur. wújavi, materin brat; tudi stari Rezijani so »strícili« (rabili besedo stric, očetov brat), pa jo je spodrinil woj in je šla v p…" href="#ftn007"><sup>8</sup></a></span> je doživela več natisov: od priložnostnega prvega v <span style="font-style:italic">Primorskem dnevniku</span> (Trst, 31. 12. 1967, 8), do samostojne ilustrirane knjižice v zbirki <span style="font-style:italic">Čebelica</span> (Mladinska knjiga, 1973, 14 str.). Če se ne motim, je prav prvi priložnostni natis, v posebni <span style="font-style:italic">silvestrski številki Primorskega dnevnika</span>, spodbodel tržaško Rezijanko prof. Nevo Di Lenardo, da je odšla tudi sama (po rodu iz osojske družine) k Solbičanki Tini na obisk in posnela nekaj njenih pripovedi na magnetni trak. Tina in njena hči sta me seveda o tem obvestili – takrat mojega zbiranja v Viale Rotto še ni bilo konec – Nevo <span class="pagebreak" id="pb.27"> [27] </span>pa sem zaprosil, da mi je kopijo svojih posnetkov prinesla v Ljubljano. Pravljičar-ji/ke imajo po mojem vso pravico pripovedovati, kadar in komur hočejo. Ali je kdo od tistih, ki se je do danes ubadal s pravljičarji, morda skušal prenesti svoje poglede tudi na teoretična tla, res ne bi vedel. Sam česa podobnega še nisem načel. Najbolj vprašljiv člen je pri tem najditelj/odkritelj, ki bi po mojem moral kdo vendarle zavarovati vsaj nekaj njegovih pravic.<span id="ftn006_return"><a class="notelink" title="V zasebnih, seveda nevezanih, pogovorih med kolegi, smo se kajpada dotikali tudi takih vprašanj, ampak ostajali redno pri vrhu, pri anekdotah, brez sk…" href="#ftn006"><sup>9</sup></a></span> Madžarske kolegice so mi npr. vedele povedati, da je njihov prof. Gyula Ortutay (dolgo tudi predsednik Madžarske akademije znanosti) zagrozil: če bi si kdo drznil približati pravljičarju, ki ga je on odkril in imel v obdelavi, bo streljal nanj! Od kolegov/kolegic v Makedoniji pa vem, da je šel razvoj tam v drugačno, malone nasprotno smer: ob Ohridskem jezeru, v vasi Peštani odkriti pravljičar ni ostal v najditeljskih rokah, ampak so ga skopski profesorji, kot podlago za disertacijo, dali v obdelavo štipendistu s Poljskega.<span id="ftn005_return"><a class="notelink" title="K. Wrocławski, Makedonskiot naroden raskažuvač Dimo Penkoski. Skopje 1979. (Naključje je hotelo, da je bil pravljičar Penkoski rojen istega leta 1900 …" href="#ftn005"><sup>10</sup></a></span> Tretji meni znani primer je z univerze v Trstu: pri prof. G. P. Griju je s pravljičarko Ilde Chiabudin iz vasi Ščigla na desnem bregu Nadiže nasproti Podbonescu leta 1993 promovirala Raffaella Jussa.<span id="ftn004_return"><a class="notelink" title="R. Jussa, Narrativa orale in Val Natisone. Il repertorio di Ilde Chiabudini, 1993. Teksti so bili nekaj časa za podlistek v Domu (Čedad), nato pa so m…" href="#ftn004"><sup>11</sup></a></span> Bil sem v komisiji in k meni je kandidatka na posvetovanja prihajala v Ljubljano. (Pravljičarka Ilde Chiabudin je umrla v letu 2009.)</p><p>Če bi pa zdaj kdo od mene želel, da konkretiziram Tinino zgoraj navedeno izjavo o poti v Benetke po nagih kolenih in pokažem s prstom vsaj eno »pravljičico«, ki bi zaslužila tako težko žrtev, bi ne bil niti hipec v zadregi, ampak bi razglasil, da je to tista, ki ji je že Tina dala naslov: »Ta hćy, ke na tëla wbot nji otroká«. Jaz sem pohitel ž njo v Pahorjev <span style="font-style:italic">Zaliv</span>, kjer je izšla v izvirniku in knjižnoslovenskem prevodu: »Dekle, ki je hotela ubiti svojega otroka«; S. Jeras-Guinot, iz provansalske družine pravljičarjev, jo je prelila v francoščino: «La fille qui voulait tuer son petit » (<span style="font-style:italic">Le Livre Slovène</span> 8/4. Ljubljana 1970, 178–180); v italijanščino pa sta jo preoblekla in pospremila (seveda z neprikritim občudovanjem) D. Bonamore in Nadja Pertot: “La ragazza che voleva uccidere la propria creatura” (<span style="font-style:italic">Ce fastu?</span> 48/49, Udine 1972/73, 164–6).<span id="ftn003_return"><a class="notelink" title="Po več objavah te Tinine zgodbice sem se začudil, da me prosi za privoljenje tudi urednik rezijanskega župnijskega glasila Ta pod Ćaninauo sinco, češ …" href="#ftn003"><sup>12</sup></a></span></p><p>Še više in dlje – ne samo geografsko ali literarno, ampak tudi čisto strokovno – pa je prišla pripoved že s pravljičarkinim naslovom »Ǯužufét«, ki sem mu jaz dodal le tekočo številko 121. Skromna, preprosta ženica iz Rezije, mati osmih otrok, vdova po brusaču Ǯwanu Negro s Solbice, je poskrbela za to, da smo tudi Slovenci (čeprav precej kasno) stopili med narode, ki poznajo »Joazafa in Barlaama«. Moralo je biti nekje pred koncem 19. ali na začetku 20. stoletja, da je prišel – s posredovanjem rezijanskega »puščavnika« Barbéta (Ǯwan Siega, 1847–1923) – na magnetofonski <span class="pagebreak" id="pb.28"> [28] </span>trak 1966/67. Za to zadnje gre vse priznanje pravljičarki Tini, ki je v času od 1923 najbrž bila dobrih 40 let edina hraniteljica pravljične legende »Ǯužufét« pri nas. Hranjenje tega častitljivega izročila na podoben način – ustno – pa zdajle poznam samo iz literature: zahodno od nas v retoromanski Švici, v Sivem kantonu, kjer je C. Decurtins objavil rokopisno knjižico <span style="font-style:italic">Vita de Soing Josaphat</span> iz prve polovice 18. stoletja in hkrati sporočil, da so med katoliškim gornje-silvanskim življem še 1881. krožile tudi ustne pripovedi na isto temo, prave paralele slovenski iz Rezije.<span id="ftn002_return"><a class="notelink" title="Za kaj več o Jozafatu – predvsem za napotila k tuji literaturi – prim. Matičetov, Die Legende von »Josaphat und Barlaam«. In: Volksüberliferung. Fests…" href="#ftn002"><sup>13</sup></a></span></p><p>Ker mi je ob prebiranju že natisnjene pripovedi 121A (Pordenún, 24. 10. 1966) ostalo še nekaj dvomov, sem Tino zaprosil, da bi mi Ǯužufata povedala še enkrat; brez besed mi je ustregla (121B, Solbica, 14. 9. 1967). Prav posebe sem bil radoveden, kako je Ǯužufét pokopal svojega botra Barlema. Pokazalo se je, da tudi v drugi verziji ni nič drugače: <span style="font-style:italic">pokonci</span>! Maja 1970 na 6. zborovanju <span style="font-style:italic">Alpes Orientales</span> v Sivem kantonu v Švici sem se posvetoval s prijateljem Lezo Ufferjem, ki je poskrbel, da sem že na samem srečanju dobil v roke gornje-silvansko besedilo <span style="font-style:italic">Vita de Soing Josaphat</span> etc., in mi razložil tudi teže razumljiva mesta v tem <span style="font-weight:bold">»duhovnem romanu«</span>, kot ga je imenoval C. Decurtins.</p></div><div class="ss4" id="index-front.1_div.4_div.4"><h2><span class="head">4.</span></h2><p>Približno pred 50 leti, na eni izmed sej vsemogočnega foruma, ki je takrat vedril in oblačil v naši deželi, je v razpravljanju o raznih znanstvenih vejah iz ust neke veličine udarilo med udeležence kot strela z jasnega tudi grobo retorično vprašanje:</p><p><span style="font-weight:bold">Ali je intervjuvanje starih bab sploh znanost?!</span></p><p>Razvoj zadnjih 50 let seveda ni dal prav možu, ki se je s svojega sorbonskega piedestala z neprikritim zaničevanjem naše stroke norčeval iz stvari, ki mu niso bile popolnoma jasne. Brez »starih bab [in descev]«<span id="ftn001_return"><a class="notelink" title="»Desce«, v ti zvezi nič manj pomembne od »bab«, je govorec bržkone izpustil, da bi bilo bolj poudarjeno norčevanje iz stroke, ki smo ji mnogi bili in …" href="#ftn001"><sup>14</sup></a></span> bi namreč ne moglo biti ne »Homerjevega« premetenca Odiseja ne guatemalske mitične zbirke <span style="font-style:italic">Popol Vuh</span><span id="ftn000_return"><a class="notelink" title="Popol Vuh. Sveta knjiga Indijancev Quiché. (Iz španščine) prevedla Nina Kovič. Mladinska Knjiga, Ljubljana 1994." href="#ftn000"><sup>15</sup></a></span> s predkolumbovskim izročilom ne finsko-laponske <span style="font-style:italic">Kalevale</span> ne kopice vrhunskih dosežkov svetovne literature! V univerzitetnih središčih po domovini (Ljubljana, Maribor, Koper, Nova Gorica) se kažejo celo znamenja hipertrofije, z drobljenjem matične discipline, z novimi poimenovanji ipd. Kljub neugodnim razmeram, ko je bilo npr. preučevanje ljudskega pripovedništva v mejah t. i. »duhovne kulture« otežkočeno, pa se nam je vseeno posrečilo najti in ohraniti marsikaj za slovensko kulturno identiteto trajnega pomena.</p><p><span class="pagebreak" id="pb.29"> [29] </span>Tole besedovanje sklepam z željo, da bi – ne glede na spremenljivost razvojnih smeri – mlajši sodelavci mogli samostojno ugotavljati, kaj je trajne veljave, prav vlagati znanje, pridobljeno od svojih učenikov (naj si bo <span style="font-style:italic">pravo</span>vernih ali <span style="font-style:italic">krivo</span>vernih!) in dati narodni skupnosti na razpolago, zraven lastne prirojene nadarjenosti, še svoje neizrabljene mlade moči.</p></div><div class="teidiv1" id="index-front.1_div.4_div.5"><h2> </h2><div class="table"><table><tr><td>Ljubljana, decembra 2009</td><td>Milko Matičetov</td></tr></table></div></div></div><!--Notes in [div]--><div class="notes"><div class="note" id="ftn014"><span class="noteLabel">1. </span><div class="noteBody">Med Nemci temu pravijo tudi <span style="font-style:italic">Ich-Erzählung</span>. Eden mojih izbranih pravličarjev, Tratar, je desetletja kasneje kar med napetim pripovedovanjem preskočil iz tretje osebe v prvo. Za konec, ko je kot najmlajši od treh bratov dobil kraljično za ženo, je Tratar že predvidel ugovor iz poslušavskih vrst in zarobil zgodbo nekako takole: »Potlej pa mi je revica umrla in sem se oženil s tole Jerčko, ki jo imam še zdaj!«</div> <a class="link_return" title="Go back to text" href="#ftn014_return">↵</a></div><div class="note" id="ftn013"><span class="noteLabel">2. </span><div class="noteBody">Ko sem pripravljal slovensko antološko zbirko z delovnim naslovom <span style="font-style:italic">Živa slovenska pravljica</span>, ki naj bi izšla v seriji prilog k časopisu <span style="font-style:italic">Fabula</span> v Göttingenu, sem zaprosil zbirateljico M. Makarovič (Jagodic), da iz lepe Jefarjeve zbirke dovoli vključitev ene teh pravljic v antologijo, ki sem jo snoval. Od kolegice Marije sem privoljenje dobil in pravljica št. 2. »Božična« (seveda z drugim naslovom!) je bila že zdavnaj prevedena v nemščino (prevajavska triperesna deteljica: Kuret-Grafenauer-Kretzenbacher!). Zbirka se je po spletu nesrečnih okoliščin (med temi je smrt K. Rankeja in sourednika F. Harkorta, časovno blizu skupaj!) zdavnaj zgubila in nedavno spet našla v njuni rokopisni zapuščini. Sam Ranke mi je ob potrditvi prejema zbirke sporočil, da bi želel še enkrat toliko besedil (takrat še ni bilo na obzorju Rezije). Zdaj bi bili oviri samo dve: primeren prevajavec in transkripcije iz narečja; o nobeni pa ni mogoče reči, da bi bila nepremostljiva!</div> <a class="link_return" title="Go back to text" href="#ftn013_return">↵</a></div><div class="note" id="ftn012"><span class="noteLabel">3. </span><div class="noteBody">Na Ruskem, kjer so podobne poskuse že uresničevali, so se baje dobro obnesli, vendar jaz do danes nisem ne bral ne slišal nobenega avtentičnega poročila koga, ki je bil sam udeleženec take prireditve.</div> <a class="link_return" title="Go back to text" href="#ftn012_return">↵</a></div><div class="note" id="ftn011"><span class="noteLabel">4. </span><div class="noteBody"><span style="font-style:italic">Tri lesičice gotrice</span>: s Štifanom taw mlinu sva poleti pred natisom vzela v roke mojo transkripcijo njegovega rezijanskega besedila, da bi skupaj vnesla nekaj nujnih popravkov (npr. ital. <span style="font-weight:bold">cancello</span>, rez. <span style="font-weight:bold">bran</span> ipd.). Skrbnost ni odveč, saj bo izboljšano besedilo odslej moralo biti podlaga za morebitne nove prevode. Tudi slovenskega, ki kmalu izide v II. izdaji pri Mladinski knjigi. (Na to sploh nisem pomislil in bo treba za to poskrbeti zdaj!) Ta izboljšava, hkrati delo dveh mož (pravljičarja in nabiravca/prevajavca) je seveda daleč najboljša avtorizacija tudi <span style="font-style:italic">pri Zverinicah</span>, če bi jo mogli izpeljati enakomerno čez celo knjigo, kar pa danes žal ni več mogoče. Tako bojo <span style="font-style:italic">tri lesičice</span> častna izjema. (Samo v Kranjski Gori sva s Smerinjekom poskusila nekaj podobnega – s pol ducata pripovedmi, ki pridejo na vrsto v drugi, Petru Jaklju posvečeni knjigi te pravljične kolekcije.)</div> <a class="link_return" title="Go back to text" href="#ftn011_return">↵</a></div><div class="note" id="ftn010"><span class="noteLabel">5. </span><div class="noteBody">Zasebna korespondenca je tu navrgla besedo kompromis. Da, ampak logičen in zame še sprejemljiv bi bil samo eden: da se trem rezijanskim lisičicam vrne absolutna samostojnost, ki so jo uživale v letih 1976-79-81-82-83-85-87-1990, bodisi v izvirni podobi, bodisi v knjižni slovenščini ali v tujih jezikih. Vse, kar se jim je dogajalo od leta 1992 naprej, ko so postale brez mojega privoljenja – za mojim hrbtom – razglašen privesek nečesa tujega. </div> <a class="link_return" title="Go back to text" href="#ftn010_return">↵</a></div><div class="note" id="ftn009"><span class="noteLabel">6. </span><div class="noteBody">K hiši je kdovekdaj prišel zet iz vasi <span style="font-weight:bold">Húdica</span> (ital. uradno La Carnia); Rezijani so tu še obdržali nekdanje predfurlansko ime.</div> <a class="link_return" title="Go back to text" href="#ftn009_return">↵</a></div><div class="note" id="ftn008"><span class="noteLabel">7. </span><div class="noteBody">Prva bibliografska navedba zbirke Maillyjevih povedk s Primorskega je iz dela J. Bolte-G. Polivka, <span style="font-style:italic">Anmerkungen zu den Kinder und Hausmärchen der Brüder Grimm. III</span>. 1918: glasi se: <span style="font-style:italic">Mailly (A.), Sagenschatz aus dem Küstenlande, (Manuskript 1917)</span>. Zaradi vojske je bil tisk odložen; do njega je prišlo šele 1922. Zamenjava naslova: <span style="font-style:italic">Sagen au Friaul und den Julischen Alpen</span> je ponesrečena in samemu avtorju ni bila pri srcu; ostala je – kot potrebno zlo – in prešla tudi v italijansko izdajo pri Editrice Goriziana [Ossola].</div> <a class="link_return" title="Go back to text" href="#ftn008_return">↵</a></div><div class="note" id="ftn007"><span class="noteLabel">8. </span><div class="noteBody"><span style="font-weight:bold">Ujec</span>, rez. <span style="font-weight:bold">woj</span>, plur. <span style="font-weight:bold">wújavi</span>, materin brat; tudi stari Rezijani so »strícili« (rabili besedo <span style="font-weight:bold">stric</span>, očetov brat), pa jo je spodrinil <span style="font-weight:bold">woj</span> in je šla v pozabo.</div> <a class="link_return" title="Go back to text" href="#ftn007_return">↵</a></div><div class="note" id="ftn006"><span class="noteLabel">9. </span><div class="noteBody">V zasebnih, seveda nevezanih, pogovorih med kolegi, smo se kajpada dotikali tudi takih vprašanj, ampak ostajali redno pri vrhu, pri anekdotah, brez sklepov.</div> <a class="link_return" title="Go back to text" href="#ftn006_return">↵</a></div><div class="note" id="ftn005"><span class="noteLabel">10. </span><div class="noteBody">K. Wrocławski, <span style="font-style:italic">Makedonskiot naroden raskažuvač Dimo Penkoski</span>. Skopje 1979. (Naključje je hotelo, da je bil pravljičar Penkoski rojen istega leta 1900 kot Tina Vajtawa.)</div> <a class="link_return" title="Go back to text" href="#ftn005_return">↵</a></div><div class="note" id="ftn004"><span class="noteLabel">11. </span><div class="noteBody">R. Jussa, <span style="font-style:italic">Narrativa orale in Val Natisone. Il repertorio di Ilde Chiabudini</span>, 1993. Teksti so bili nekaj časa za podlistek v <span style="font-style:italic">Domu</span> (Čedad), nato pa so menda izšli še kot samostojna knjiga.</div> <a class="link_return" title="Go back to text" href="#ftn004_return">↵</a></div><div class="note" id="ftn003"><span class="noteLabel">12. </span><div class="noteBody">Po več objavah te Tinine zgodbice sem se začudil, da me prosi za privoljenje tudi urednik rezijanskega župnijskega glasila <span style="font-style:italic">Ta pod Ćaninauo sinco</span>, češ da je zelo primerna v takrat (1974) živahni kampanji proti splavu! Na to res nisem niti pomislil; oči mi je odprl A. Barazzutti, doslej najboljši urednik omenjenega lista (izhaja od 1928).</div> <a class="link_return" title="Go back to text" href="#ftn003_return">↵</a></div><div class="note" id="ftn002"><span class="noteLabel">13. </span><div class="noteBody">Za kaj več o Jozafatu – predvsem za napotila k tuji literaturi – prim. Matičetov, Die Legende von »Josaphat und Barlaam«. In: <span style="font-style:italic">Volksüberliferung. Festschrift Kurt Ranke</span>. Göttingen 1968, 197-209; Isti, La leggenda di Giosafat e Barlaam. Tipico esempio di tradizione discendente. In: <span style="font-style:italic">Studi di letteratura popolare friulana</span>. Udine 1970, 32–64. V nemški izdaji je Tinin tekst 121A dan v nemščini, v Vidnu verzija 121B v rezijanskem izvirniku in mojem italijanskem prevodu; moj prvi knjižnoslovenski prevod pa glej tudi v poljudni objavi: <span style="font-style:italic">Trinkov koledar</span>. Gorica-Čedad 1985, 122–157.</div> <a class="link_return" title="Go back to text" href="#ftn002_return">↵</a></div><div class="note" id="ftn001"><span class="noteLabel">14. </span><div class="noteBody">»Desce«, v ti zvezi nič manj pomembne od »bab«, je govorec bržkone izpustil, da bi bilo bolj poudarjeno norčevanje iz stroke, ki smo ji mnogi bili in [kljub težavam ostali] zvesti. Pa še nekaj: čez <span style="font-style:italic">moške</span> ne moreš kar tako pavšalno/neargumentirano udrihati kot čez »šibki spol«, ki mu je zmeraj teže najti o pravem času pravega zagovornika.</div> <a class="link_return" title="Go back to text" href="#ftn001_return">↵</a></div><div class="note" id="ftn000"><span class="noteLabel">15. </span><div class="noteBody"><span style="font-style:italic">Popol Vuh. Sveta knjiga Indijancev Quiché</span>. (Iz španščine) prevedla Nina Kovič. Mladinska Knjiga, Ljubljana 1994.</div> <a class="link_return" title="Go back to text" href="#ftn000_return">↵</a></div></div></div></body></html>