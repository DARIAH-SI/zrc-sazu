<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Uredniška opomba </title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Uredniška opomba </span></h1><div class="ss3" id="index-front.1_div.7"><div class="pagebreak" id="pb.1.26"> [(26)] </div><div class="pagebreak" id="pb.1.27"> [27] </div><p style="body-txt-prvi-odstavek">Prevod narodopisnih poglavij o Slovencih iz <span style="font-style:italic">Avstro-ogrske monarhije v besedi in podobi</span> je bil kljub prej poljudnemu kakor zapletenemu znanstvenemu jeziku zahteven del priprave te izdaje. Najtežavnejše je bilo ustrezno prevajanje nemških narečnih, pogosto celo zelo lokalnih izrazov za poimenovanje kulturnega inventarja, od stavbarstva, noše, prehrane do šeg in ljudskega pesništva, pripovedništva in verovanja. Marsikatera od teh sestavin v slovenski etnološki literaturi sploh ni bila omenjena, še posebej ne tiste, ki so bile značilne za nemško ljudsko kulturo na avstrijskem Koroškem in so poimenovane s starimi nemškimi izrazi. Le izjemoma je v izvirniku kdaj v oklepaju navedeno tudi slovensko poimenovanje. Takšne zadrege smo pojasnili v opombah.</p><p>Zahtevno je bilo tudi preverjanje krajevnih imen, ki so v izvirniku dosledno zapisana v nemščini. Krajevna imena v današnjih državnih mejah Slovenije so v prevodu poslovenjena, v opombi smo dodali izvirni zapis. Imena krajev na avstrijskem Koroškem, ki so danes uradno dvojezična, smo prav tako zapisali v sodobni slovenski obliki, v opombah pa smo navedli iz izvirnika morebitni starejši toponim in pa današnji uradni dvojezični zapis. Izvirno nemške toponime z nemškega jezikovnega območja smo ohranili, v opombi pa navedli morebitno neuradno slovensko različico.</p><p>V opombah je tudi pojasnjeno, zakaj so v besedju ohranjeni za čas značilni strokovni izrazi (npr. narod v pomenu ljudstvo, Vendi za Slovence na Madžarskem), posebej pa so opombe namenjene razlagam manj poznanih kulturnih objektivacij. </p><div class="pagebreak" id="pb.1.28"> [28] </div><p>Ob tem se iskreno zahvaljujeva kolegicam in kolegom, ki so pomagali razvozlati in pojasniti omenjene težave – posebej mag. Heleni Ložar - Podlogar, dr. Mateju Gabrovcu, dr. Maji Godini Golija in dr. Katarini Šrimpf. Brez nesebične pomoči mag. Martine Piko-Rustia in mag. Uši Sereinig iz Slovenskega narodopisnega inštituta Urban Jarnik v Celovcu bi bilo skoraj nemogoče ustrezno ubesediti in komentirati poglavij o Koroški.</p><div class="byline">Urednici</div></div></div></body></html>