<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>EDWARD CLUG</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">EDWARD CLUG</span></h1><div class="ss1" id="index-body.1_div.1"><div class="pagebreak" id="pb.009"> [009] </div><div class="figure"><img src="media/01.png" alt="baletni plesalec, koreograf (*Beiuş, Romunija, 26. junij 1973)" class="graphic"/><div class="caption">baletni plesalec, koreograf (*Beiuş, Romunija, 26. junij 1973)</div></div><div class="ss2" id="index-body.1_div.1_div.1"><h2><span class="head">Edward Clug – ustvarjalec in njegov vpliv</span></h2><p>Edward Clug je za kulturo pomemben in v mariborskem javnem življenju izpostavljen ustvarjalec. Plesnemu umetniku, ki je v Maribor prišel pred več kot petindvajsetimi leti, v strokovnih in umetniških krogih, a tudi v medijih oziroma širše v javnosti, priznavajo izjemno umetniško nadarjenost in profesionalnost, predvsem pa veliko vlogo pri uveljavljanju mariborskega baleta v mednarodnem okvirju. Edward Clug je namreč s specifičnim plesnim in koreografskim slogom ter karizmo ustvarjalnega, samozavestnega in odprtega človeka, ki zlahka navezuje stike, svoje ime in z njim celoten mariborski balet popeljal do mednarodne prepoznavnosti. Baletni ansambel Slovenskega narodnega gledališča Maribor že vse zadnje desetletje uspešno gostuje v baletnih hišah po svetu in sodeluje na vseh večjih plesno-gledaliških festivalih.</p><p>Maribor je sprejel Edwarda Cluga, on pa Maribor. Prišel je kot tujec brez socialnih stikov v novem okolju, potem pa se je v Mariboru odločil ostati. Vendar ne takoj – navsezadnje je bila takratna mariborska baletna hiša nekje na obrobju tovrstnih umetniških institucij v nekdanji Jugoslaviji, vsekakor za sarajevsko, zagrebško in tudi ljubljansko. V enem od daljših intervjujev je izjavil, da je za tak preplet dogodkov poskrbela usoda. <span id="ftn1_return"><a class="notelink" title="»Od blizu – Edward Clug«, RTV SLO, pridobljeno novembra 2017." href="#ftn1"><sup>1</sup></a></span> Naj je bila usoda ali samo splet naključnih dogodkov in oseb, Edward Clug je v Mariboru naredil zelo uspešno kariero, si ustvaril družino in se tudi po vrsti mikavnejših ponudb od drugod, predvsem iz tujine, odločil ostati. Pomembno je sooblikoval kulturno dogajanje v Mariboru, ki je bilo v času politične in ekonomske tranzicije ter iskanja identitete postindustrijskega mesta vsekakor ključno. <span class="pagebreak" id="pb.010"> [010] </span>Čeprav je balet namenjen ožjemu krogu javnosti, tako imenovani publiki z veliko kulturnega kapitala (če lahko uporabim bourdieujevsko terminologijo), so Clugovi ustvarjalnost, uspeh in mednarodna prepoznavnost odmevali veliko širše v slovenskem javnem prostoru. Clug je pomembno vplival tudi na številne mlajše plesne ustvarjalke in ustvarjalce. <span id="ftn2_return"><a class="notelink" title="Ana Germ, »Edward Clug«, v: Trije Mali plesni simpoziji o štirih plesalcih in koreografih (Ljubljana: Cankarjev dom, 2015)." href="#ftn2"><sup>2</sup></a></span></p><p>O Clugu je bilo napisanih več člankov in posnetih veliko intervjujev, tudi dokumentarni film (v režiji Dragice Petrovič, 2003), o predstavah pa objavljenih nešteto kritik, vendar je le v maloštevilnih omenjena njegova nacionalnost oziroma dejstvo, da je prišel v Maribor iz Romunije. V umetnosti to preprosto ni pomembno. V enem od intervjujev se je hudomušno označil za »tehnično romunskega plesalca, a slovenskega koreografa«. <span id="ftn3_return"><a class="notelink" title="Vesna Milek, »Doživljati svoje misli v telesu plesalca – intervju z Edwardom Clugom«, Delo, 29. 9. 2013." href="#ftn3"><sup>3</sup></a></span> Sicer pa se je označil tudi za Slovana. <span id="ftn4_return"><a class="notelink" title="»Od blizu – Edward Clug«." href="#ftn4"><sup>4</sup></a></span></p><p>Kot raziskovalko migracij me poleg osebne zgodbe posameznika zanima, kaj nam umetnikova življenjska in poklicna pot lahko v vsebinskem in metodološkem smislu pove novega, drugačnega o migracijah. Tak pristop nam lahko razkrije druge oblike migrantskih zgodb, ki so na splošno bolj pozitivne ali vsaj bolj večplastne. Mobilnost umetnikov je, kot bomo videli v tem primeru, največkrat prežeta z odločenostjo in pogumom. Metodološko pa se lahko s sledenjem življenjskim zgodbam in profesionalnim potem posameznih ustvarjalcev ‒ migrantov izognemo poudarjanju etničnosti. Umetniški jezik, izražen predvsem v vizualnih in performativnih oblikah, je univerzalen, razumljiv v različnih kulturnih, etničnih in nacionalnih sredinah. Clugove plesne in koreografske stvaritve so tako presegle ozke meje nacionalnega jezika in kulture ter navdušile, očarale in popolnoma prepričale globalno baletno publiko.</p><p>Ta prispevek o Edwardu Clugu, baletnem plesalcu, koreografu in umetniškem direktorju Baleta Slovenskega narodnega gledališča (v nadaljevanju SNG) Maribor, ni zasnovan običajno ‒ kronološko, da bi predstavil življenje človeka od rojstva do smrti oziroma v njegovem primeru do danes, ampak postavlja aktualne podatke o tem Mariborčanu na sam začetek ter gre <span style="font-style:italic">nazaj</span>, vse do njegovega otroštva in rojstva. Torej, <span style="font-style:italic">naprej</span> v preteklost.</p></div><div class="ss2" id="index-body.1_div.1_div.2"><h2><span class="head">Edward Clug – baletni plesalec, koreograf, umetniški direktor, podjetnik, večkratni nagrajenec</span></h2><p>Edwarda Cluga so označili za »človeka, ki namesto barv, črno belih tipk, slikarskega čopiča ali kiparskega dleta uporablja svoje telo. In telesa drugih.« <span id="ftn5_return"><a class="notelink" title="Prav tam." href="#ftn5"><sup>5</sup></a></span> Kot koreograf ‒ plesalec sodobnih oblik baleta je izšel iz klasičnega baleta, »čeprav zastavlja svojo plesno govorico v sodobnih estetikah in jo dopolnjuje s prvinami drugih kulturnih ozadij«, kot je zapisala publicistka Damjana Kolar. <span id="ftn6_return"><a class="notelink" title="Damjana Kolar, »Clugova interpretacija nordijskega junaka«, Mladina, 4. 11. 2015." href="#ftn6"><sup>6</sup></a></span> Clug gradi na klasični baletni tehniki, išče svojo logiko gibanja na podlagi baletne tehnike. Ana Germ, baletna plesalka in raziskovalka baletnega izraza, je zapisala, da se v njegovem delu »vidijo sodobni plesni stili, a v poljubnih plesnih paradigmah in kombinacijah. Torej je Clugov plesni stil balet in tudi sodobne plesne tehnike.« <span id="ftn7_return"><a class="notelink" title="Germ, »Edward Clug«." href="#ftn7"><sup>7</sup></a></span> Sprva kot plesalec, nato kore<span class="pagebreak" id="pb.011"> [011] </span>ograf, promotor, organizator in vodja plesnih skupin, je svoje življenje zapisal izključno baletu. Delo umetniškega direktorja Baleta SNG Maribor opravlja že poldrugo desetletje, od leta 2003, v zadnjih letih pa se z umetniškim ustvarjanjem ukvarja tudi kot samostojni podjetnik.</p><p>V vlogi koreografa nastopa že dlje kot plesalec baleta in tudi pri tem delu izredno uživa. Marjan Horvat je ob opazovanju Cluga pri delu zapisal, da je na vajah stopal »tik ob plesalcih in jim s kretnjami, mirno in preudarno, sproščeno in s samozavestjo človeka, ki ima v mislih celostno podobo prizora, sproti nakazoval milino, jakost ali sunkovitost giba, ki ga morajo izvesti«. Koreografije nastajajo v tesnem odnosu s plesalko ali plesalcem, saj jih sam sestavi le v grobih orisih: »Takšen odnos pričakujem. Neposredno, spontano in živo interakcijo s plesalcem oziroma s plesalko. Vzpostavitev takšnega odnosa, ko ti plesalec slepo zaupa, da ga boš znal usmerjati do točke, od katere bo lahko sam stopal dalje, je smisel mojega dela.« <span id="ftn8_return"><a class="notelink" title="Marjan Horvat, »Edward Clug, plesalec in koreograf«, Mladina, 30. 9. 2016." href="#ftn8"><sup>8</sup></a></span></p><p>Clug je prejel več nagrad s področja kulture in predvsem plesa. Je prejemnik nagrade Pie in Pina Mlakarja za leto 2016, na 18. Mednarodnem plesnem tekmovanju v Varni je prejel nagrado Najboljša sodobna koreografija, bronasto medaljo na baletnem tekmovanju v Moskvi, prav tako bronasto medaljo v japonski Nagoji. Leta 2005 je prejel nagrado Prešernovega sklada in leta 2008 Glazerjevo listino. <span id="ftn9_return"><a class="notelink" title="»Edward Clug«, SNG Maribor, pridobljeno novembra 2017." href="#ftn9"><sup>9</sup></a></span> Omeniti je treba tudi dve nominaciji: nominiran je bil za rusko nagrado Zlata maska za predstavo <span style="font-style:italic">Quatro</span>, v letu 2017 pa tudi za najprestižnejšo nagrado v plesu – koreograf leta (<span style="font-style:italic">Benois de la danse</span>), ki so jo podelili maja tega leta v Bolšoj teatru. Mednarodna žirija, ki je izbirala nagrajence, je bila sestavljena iz priznanih imen baletnega sveta. Kaj je Edwarda Cluga pripeljalo do zveneče nominacije? Predvsem njegovo sodelovanje s plesnimi gledališči v Švici in na Nizozemskem. S züriškim plesnim gledališčem je ustvaril koreografijo <span style="font-style:italic">Posvetitev pomladi</span>, z Nizozemskim plesnim gledališčem (Netherlands Dance Theater) pa koreografijo z naslovom <span style="font-style:italic">Handman</span> kot del predstave <span style="font-style:italic">Straight Around</span>. Čeprav ni bil nagrajen, je po podelitvi prejel pomembno vabilo za sodelovanje iz prestižnega Bolšoj teatra. <span id="ftn10_return"><a class="notelink" title="Petra Zemljič, »Sem del te druščine, ne pa tega sveta – intervju z Edwardom Clugom«, Večer, 12. 6. 2017." href="#ftn10"><sup>10</sup></a></span></p><p>Po premieri <span style="font-style:italic">Posvetitve pomladi</span> Igorja Stravinskega v Sankt Peterburgu septembra 2013 je Vesna Milek v <span style="font-style:italic">Delu</span> zapisala: »Dvorana rdeče-zlatega Aleksandrinskega gledališča v Sankt Peterburgu je bila nabito polna. V njej so poleg peterburške smetane sedela velika koreografska imena, producenti, direktorji baletov, plesni kritiki. V belo obarvani plesalci, ženske s kitami in rdečimi ličnicami, moški z brado, kot zbor ruskih starešin, šamanov, kot jih je videl Stravinski, ali kot simbol moške moči, moškega principa, kot jih vidi Edward Clug.« <span id="ftn11_return"><a class="notelink" title="Vesna Milek, »Doživljati svoje misli v telesu plesalca – intervju z Edwardom Clugom«, Delo, 29. 9. 2013." href="#ftn11"><sup>11</sup></a></span></p><p>Delo Edwarda Cluga je v zadnjem desetletju močno prežeto z mednarodno komponento, skozi sodelovanje z evropskimi gledališči ali zaradi gostovanj slovenskih produkcij z njegovimi koreografijami v tujini. Tesneje sodeluje z že omenjenima züriškim gledališčem in z Nizozemskim plesnim gledališčem iz Haaga, tudi s sanktpeterburškim baletom ter z baletno hišo iz Stuttgarta. <span id="ftn12_return"><a class="notelink" title="»Edward Clug«." href="#ftn12"><sup>12</sup></a></span> Njegovo bogato petindvajsetletno ustvarjalno delo je najlažje razdeliti na obdobja po desetletjih in po avtorstvu – ali gre za avtorske predstave ali je deloval kot koreograf ozi<span class="pagebreak" id="pb.012"> [012] </span>roma plesalec. V naslednjih treh sklopih, od katerih vsako obsega eno desetletje, bom omenila samo najpomembnejše skupaj z mejniki v njegovem profesionalnem in zasebnem življenju.</p></div><div class="ss2" id="index-body.1_div.1_div.3"><h2><span class="head">Zadnje desetletje: mednarodna prepoznavnost in petindvajsetletnica delovanja</span></h2><p>V letu 2017 je Edward Clug sodeloval s slovensko koreografinjo Valentino Turcu in švedskim plesalcem in koreografom Johanom Ingerjem pri predstavi z naslovom <span style="font-style:italic">Favn ‒ Carmen ‒ Bolero</span> (s skupnim naslovom <span style="font-style:italic">Walking Mad</span>), ki je doživela premiero v SNG Maribor. Leta 2016 je Clug praznoval četrt stoletja plesnega delovanja, kar so v SNG Maribor zaznamovali s <span style="font-style:italic">Tednom Edwarda Cluga</span>. Teden med 10. in 17. septembrom 2016 so zaznamovale retrospektive njegovih koreografij oziroma celovečernih predstav, ki jih je ustvaril za domačo in tujo publiko, med njimi <span style="font-style:italic">Tango</span>, <span style="font-style:italic">Radio &amp; Juliet</span>, <span style="font-style:italic">Pret-á-porter</span>, <span style="font-style:italic">Stabat Mater</span> in <span style="font-style:italic">Posvetitev pomladi</span>. O njegovem slovesu priča podatek, da so se na povabilo k sodelovanju brez odlašanja odzvali trije vrhunski evropski baletni ansambli, s katerimi je v preteklosti sodeloval: z njegovimi koreografijami krajših del, ki so vse mednarodne uspešnice, so nastopili Balet Zürich s predstavo <span style="font-style:italic">Chamber Minds</span>, Nizozemsko baletno gledališče z <span style="font-style:italic">Mutual Comfort</span> in Balet Stuttgart s predstavo <span style="font-style:italic">Ssss …</span>.<span id="ftn13_return"><a class="notelink" title="Marjan Horvat, »Edward Clug, plesalec in koreograf«, Mladina, 30. 9. 2016; Teden Edwarda Cluga, posebna izdaja Gledališkega lista, ur. Benjamin Virc (…" href="#ftn13"><sup>13</sup></a></span></p><p>V zadnjem desetletju je Clug poleg že omenjenih ustvaril predstave <span style="font-style:italic">Watching Others/Gledati druge</span> (2010) v produkciji SNG Maribor, <span style="font-style:italic">Poklon Stravinskemu</span> (<span style="font-style:italic">Hommage a Stravinsky</span>, v okviru projekta Maribor – Evropska prestolnica kulture, 2012) in <span style="font-style:italic">Pomladno obredje</span>; ob tem je oblikoval koreografije za odmevne predstave, kot so bile <span style="font-style:italic">Peer Gynt</span>, <span style="font-style:italic">Aida</span>, <span style="font-style:italic">Črne maske</span>, koprodukcijsko predstavo <span style="font-style:italic">Evropa danes</span> in druge, plesal pa je tudi v <span style="font-style:italic">Don Kihotu </span>in <span style="font-style:italic">Evropi danes</span>. Za Stuttgartski balet je ustvaril predstavi <span style="font-style:italic">Ssss ...</span> in <span style="font-style:italic">Nikogaršnja zemlja</span>. Za gledališče v Zürichu je naredil predstavo <span style="font-style:italic">Sanje</span> in <span style="font-style:italic">Posvetitev</span> <span style="font-style:italic">pomladi</span>. S postavitvijo zadnje je zaznamoval stoto obletnico njenega nastanka in njeno postmodernistično izvedbo označil kot »interpretacijo za 21. stoletje«. S to predstavo je gostoval tudi v sanktpeterburški baletni hiši. <span id="ftn14_return"><a class="notelink" title="»Od blizu – Edward Clug«." href="#ftn14"><sup>14</sup></a></span> Za baletno gledališče iz Münchna je ustvaril plesno kreacijo <span style="font-style:italic">Stabat Mater</span>. Leta 2008 se je poročil z balerino Pio Clug, r. Mlekuš, s katero imata dva otroka. <span id="ftn15_return"><a class="notelink" title="Pogovor avtorice z Edwardom Clugom, november 2017." href="#ftn15"><sup>15</sup></a></span></p></div><div class="ss2" id="index-body.1_div.1_div.4"><h2><span class="head">Vmesno desetletje: odmevi uspeha</span></h2><p>Med letoma 2000 in 2010 je Clug ustvaril nekaj svojih najodmevnejših in hkrati prelomnih del. Za balet iz Stuttgarta je ustvaril predstavo <span style="font-style:italic">Pocket Concerto</span>, nato predstavo <span style="font-style:italic">4 Reasons</span> za portugalski nacionalni balet, <span style="font-style:italic">Pret-a-porter</span> za domačo baletno hišo, v sodelovanju med SNG Maribor in SNG Ljubljana je nastala predstava <span style="font-style:italic">Arhitektura tišine</span>, najpomembnejša pa je bila zelo odmevna predstava <span style="font-style:italic">Radio &lt; Juliet</span> iz leta 2005, ki jo je oblikoval po glasbeni predlogi skupine <span style="font-style:italic">Radiohead</span> in v sodelovanju s skladateljem Milkom Lazarjem. Predstava je postala mednarodno uspešen »izvozni umetniški izdelek«, saj je bila uprizorjena v več evropskih državah, v Aziji in Ameriki. <span id="ftn16_return"><a class="notelink" title="»Edward Clug«." href="#ftn16"><sup>16</sup></a></span> Na mestu umetniškega direktorja Baleta SNG Maribor je <span class="pagebreak" id="pb.013"> [013] </span>leta 2003 nasledil vrsto znamenitih plesnih imen, med njimi Ika Otrina, Marina Turcuja in Marto Remškar - Jakše, ki je pripravila prvo samostojno baletno uprizoritev v Mariboru z naslovom <span style="font-style:italic">Baletni večer</span> (17. junija 1946). <span id="ftn17_return"><a class="notelink" title="»SNG Maribor včeraj in danes«, SNG Maribor, pridobljeno novembra 2017." href="#ftn17"><sup>17</sup></a></span></p></div><div class="ss2" id="index-body.1_div.1_div.5"><h2><span class="head">Prvo desetletje: mariborski začetki</span></h2><p>Prvo desetletje Clugovega profesionalnega delovanja je tudi prvo desetletje njegovega bivanja v Mariboru, ki ga je pomembno, najbrž celo ključno, zaznamovalo sodelovanje z drugim uspešnim mariborskim umetnikom, režiserjem Tomažem Pandurjem. Kot pravi, se sprva nista povsem ujela. Tomaža Pandurja so sodelavci poveličevali, skoraj oboževali, zaradi njegovega načina komunikacije (zaradi mednarodne zasedbe skupine je komunikacija sprva potekala izključno v angleškem jeziku), stila oblačenja in karizme. Clug je menil, da je Pandur v njem najprej videl nestrpnega mladeniča, ki mu na vajah in tudi v predstavah nagaja, saj ga je pri nastajanju predstave <span style="font-style:italic">Carmen</span> nenehno opozarjal, naj se ne smeje v najbolj ključnih trenutkih predstave. Ne glede na to je, kot priznava Clug danes, Pandur »odprl svojo Pandorino skrinjico in me okužil z virusom kreacije in ustvarjanja in nisem mogel nehati in imel sem občutek, da sem nekaj več. To traja še danes.« Leta 1996 mu je Tomaž Pandur ponudil sodelovanje pri predstavi <span style="font-style:italic">Babylon</span>, tokrat prvič v vlogi koreografa. Že takrat so Cluga utesnjevali okvirji klasičnega baleta; skozi raziskovanje lastnega telesa je poskušal najti svojstven, izviren umetniški izraz. Dve leti pozneje je ustvaril lastno celovečerno koreografsko kreacijo, zelo uspešno predstavo <span style="font-style:italic">Tango</span>, ki jo je označil za »življenjsko predstavo«. <span id="ftn18_return"><a class="notelink" title="»Od blizu – Edward Clug«." href="#ftn18"><sup>18</sup></a></span> Štiri leta pozneje je sledila predstava <span style="font-style:italic">Lakrimas ‒ Solze</span>.</p><p>V SNG Maribor je Clug med letoma 1991 in 1996 sprva delal kot glavni plesalec, hkrati pa je sodeloval z zagrebško baletno hišo oziroma Hrvaškim narodnim gledališčem kot gostujoči umetnik. Njegova glavni cilj takrat ni bil Maribor, zato se je udeleževal številnih avdicij zahodno od Slovenije. Slovenija mu je pomenila nekakšno odskočno desko v države Zahodne Evrope ali pa celo ZDA. Kot baletni plesalec je nazadnje dobil vlogo v manjšem gledališču v Heidelbergu, kjer pa ni ostal dolgo. Vrnil se je v Maribor, kjer je plesal v raznih predstavah in še naprej kot plesalec sodeloval s Tomažem Pandurjem. Plesal je v Pandurjevih predstavah <span style="font-style:italic">Carmen</span> in <span style="font-style:italic">Božanska komedija</span>. Zanimivo je, da danes koreografsko ustvarja balet za prav tista gledališča, ki ga pri njegovih dvajsetih letih niso hotela najeti kot plesalca klasičnega baleta ali za katera sam ni zbral dovolj poguma, da bi se udeležil avdicij za baletne vloge. <span id="ftn19_return"><a class="notelink" title="Pogovor avtorice z Edwardom Clugom, november 2017." href="#ftn19"><sup>19</sup></a></span></p></div><div class="ss2" id="index-body.1_div.1_div.6"><h2><span class="head">Romunija, študij baleta in otroštvo</span></h2><p>Študij klasičnega baleta je Clug končal leta 1991 v Nacionalni baletni šoli v Cluju-Napoci in se sredi junija istega leta s pomočjo profesorja Vasila Solomona, tudi v nekdanji Jugoslaviji znanega baletnega mojstra, znašel v Slovenskem narodnem gledališču v Mariboru. Tako je Clug Romunijo zapustil dve leti po padcu Ceausescujevega režima. Še z dvema mladima baletnikoma je skozi Temišvar, Beograd in Zagreb potoval v Maribor z namenom, da se udeleži avdicije pri takrat majhni plesni skupini pod vodstvom baletnika in pedagoga Edija Dežmana. Prvi Clugov vtis <span class="pagebreak" id="pb.014"> [014] </span>o mestu je bil, da je izredno pristno in čisto, gledališče pa novo. Po uspešno opravljeni avdiciji so se mladi baletniki vrnili v Romunijo, saj so vsi trije morali opraviti maturo, že v Beogradu pa jih je presenetila novica o začetku vojne v Sloveniji. Čeprav je Clug že začel razmišljati o drugih možnostih, se je na zagotovilo Dežmana, da je v državi ponovno mir, jeseni vrnil v Maribor ter začel baletno in nato koreografsko kariero. <span id="ftn20_return"><a class="notelink" title="»Od blizu – Edward Clug«." href="#ftn20"><sup>20</sup></a></span></p><p>Clug je odraščal v odprti, srečni družini. Imel je polno otroštvo, čeprav so bili tudi težki trenutki. <span id="ftn21_return"><a class="notelink" title="Nives Cvikl, »Ljubezni se ni mogoče naučiti – intervju z Edwardom Clugom«,Jana, 13. 8. 2016." href="#ftn21"><sup>21</sup></a></span> Kot otrok je v domačem kraju Ştei v Romuniji (v letih 1958–1996) imenovanem Dr. Petru Groza, po romunskem politiku, predsedniku prve romunske komunistične vlade po drugi svetovni vojni) najprej treniral smučanje, nadarjen pa je bil tudi za slikanje in glasbo, saj je zelo dobro igral violino. <span id="ftn22_return"><a class="notelink" title="»Od blizu – Edward Clug«." href="#ftn22"><sup>22</sup></a></span> Oče Ioan Lucian Clug, po poklicu geolog, sicer pa svobodomiseln, neizživet umetnik, je spodbujal njegovo umetniško izražanje, zato ga je vpisal v baletno šolo v 145 km oddaljenem Cluju-Napoci. <span id="ftn23_return"><a class="notelink" title="Pogovor avtorice z Edwardom Clugom, november 2017." href="#ftn23"><sup>23</sup></a></span> To je bilo leta 1983, star je bil deset let. Čeprav sprva ni bil navdušen nad baletom, je že po nekaj mesecih šolanja v njem našel smisel in mu postal popolnoma predan. Naslednjih osem let, torej do leta 1991, je preživel v internatu v Cluju-Napoci, kjer pa so bile življenjske razmere drugačne, precej težje, kot jih je bil navajen do takrat. Stavba internata je bila stara, v velikih skupnih spalnicah je v železnih posteljah spalo po več kot dvajset dečkov, veljal je strog red. Kot je povedal v enem od intervjujev, so bili otroci stalno lačni in tudi umazani, vzgojitelji in starejši dečki pa so se izživljali nad mlajšimi otroki. <span id="ftn24_return"><a class="notelink" title="»Od blizu – Edward Clug«; Nives Cvikl, »Ljubezni se ni mogoče naučiti – intervju z Edwardom Clugom«, Jana, 13. 8. 2016." href="#ftn24"><sup>24</sup></a></span> Družina je zaradi tega skoraj razpadla, saj se njegova mama Ecaterina ni strinjala z očetovimi načrti glede sina. Zakaj ga je sicer ljubeči oče izpostavil takšnim trdim razmeram? Clug trdi, da med drugim tudi zaradi možnosti za pobeg iz države, ki jih je oče videl v šolanju. Uspešni atleti in umetniki so namreč imeli možnost potovati iz komunistične Romunije, se udeležiti tekem in gostovanj na Zahodu in tam tudi ostati, medtem ko je za večino prebivalstva veljala stroga omejitev potovanj. Potem ko je Clug pri desetih letih »postal nomad«, <span id="ftn25_return"><a class="notelink" title="»Od blizu – Edward Clug«." href="#ftn25"><sup>25</sup></a></span> si je tudi sam čez nekaj let zadal cilj, da pobegne na Zahod.</p><p>Edward Clug se je rodil v porodnišnici v osemnajst kilometrov oddaljenem mestecu Beiuş, <span id="ftn26_return"><a class="notelink" title="Pogovor avtorice z Edwardom Clugom, november 2017." href="#ftn26"><sup>26</sup></a></span> v okrožju Bihor, v bližini gorovja Apuseni, na severozahodu Romunije. Po podatkih zadnjega popisa prebivalcev je bilo leta 2011 v Beiuşu 10.667 prebivalcev, v Şteiu pa 6.144. <span id="ftn27_return"><a class="notelink" title="»Beiuş«, Wikipedia, pridobljeno decembra 2017, »Ştei«, Wikipedia, pridobljeno decembra 2017." href="#ftn27"><sup>27</sup></a></span></p></div><div class="abstract" id="index-body.1_div.1_div.7"><h2><span class="head">POVZETEK</span></h2><p>Baletni plesalec in koreograf Edward Clug je svoje umetniško delovanje tesno povezal z Baletom Slovenskega narodnega gledališča v Mariboru, vendar sodeluje s številnimi vrhunskimi evropskimi baletnimi hišami in povezuje svoje kreativne ambicije s številnimi posamezniki in <span class="pagebreak" id="pb.015"> [015] </span>plesnimi skupinami po vsem svetu. Z njegovim delom in vse bolj tudi imenom je mariborski balet prodrl v vrh evropskega in tudi svetovnega baletnega sveta. O njem in njegovem delu je bilo doslej napisanih veliko člankov, kritik in poročil, posnetih je bilo več intervjujev, med drugim tudi dokumentarni film avtorice Dragice Petrovič. Rodil se je v Romuniji, kjer se je tudi šolal, a je kariero začel prav v mariborskem SNG. Mariborski balet je bil za Cluga sprva odskočna deska, vendar je kmalu postal sidrišče in središče njegove ustvarjalnosti, delovanja in življenja. Klasična baletna izobrazba in sodelovanje s Tomažem Pandurjem in drugimi ustvarjalci in sodelavci baleta sta mu pomagala izoblikovati svojevrsten plesni izraz. Doslej je ustvaril nekaj vrhunskih plesnih in koreografskih baletnih oziroma plesnih del, ki jih je postavil in predstavil doma in v tujini. Mednarodno prepoznavnost je dosegel z zrelimi deli, ki jih je ustvaril za domačo baletno hišo, številne pa je prvič postavil v večjih in priznanih evropskih baletnih hišah, med drugim v Zürichu, Stuttgartu, na Nizozemskem in drugje. Clug je prejemnik številnih nacionalnih in mednarodnih nagrad s področja baletne ustvarjalnosti. Maribor in Balet SNG Maribor sta leta 2016 zaznamovala Clugovo petindvajsetletnico delovanja s prireditvijo, poimenovano <span style="font-style:italic">Teden Edwarda Cluga</span>.</p><div class="bibliography" id="index-body.1_div.1_div.7_div.1"><h3><span class="head">VIRI IN LITERATURA</span></h3><div class="ss3" id="index-body.1_div.1_div.7_div.1_div.1"><h4><span class="head">MONOGRAFIJI</span></h4><div class="biblfree">Germ, Ana. Edward Clug. V: <span style="font-style:italic">Trije Mali plesni simpoziji o štirih plesalcih in koreografih</span>. Ljubljana: Cankarjev dom, 2015.</div><div class="biblfree"><span style="font-style:italic">Teden Edwarda Cluga</span>. Posebna izdaja Gledališkega lista. Ur. Benjamin Virc, Maribor: SNG Maribor, 2016.</div></div><div class="ss3" id="index-body.1_div.1_div.7_div.1_div.2"><h4><span class="head">USTNI VIR</span></h4><p>Pogovor avtorice z Edwardom Clugom, november 2017.</p></div><div class="ss3" id="index-body.1_div.1_div.7_div.1_div.3"><h4><span class="head">ČASOPISNI VIRI</span></h4><p><span style="font-style:italic">Delo</span>, 2013.</p><p><span style="font-style:italic">Jana</span>, 2016.</p><p><span style="font-style:italic">Mladina</span>, 2015, 2016.</p><p><span style="font-style:italic">Večer</span>, 2017.</p></div><div class="ss3" id="index-body.1_div.1_div.7_div.1_div.4"><h4><span class="head">SPLETNI VIRI</span></h4><div class="biblfree">RTV SLO. <a class="link_ref" href="http://4d.rtvslo.si/arhiv/od-blizu/174444973">»Od blizu – Edward Clug«</a>. Pridobljeno novembra 2017.</div><div class="biblfree">Wikipedia. <a class="link_ref" href="https://en.wikipedia.org/wiki/Beiu%C8%99">»Beiuş«</a>. Pridobljeno novembra 2017.</div><div class="biblfree">SNG Maribor. <a class="link_ref" href="http://www.sng-mb.si/baletni-ansambel/edward-clug/">»Baletni ansambel Edward Clug«</a>. Pridobljeno novembra 2017.</div><div class="biblfree">SNG Maribor. <a class="link_ref" href="http://www.sng-mb.si/zgodovina/sng-maribor-vceraj-in-danes/">»SNG Maribor včeraj in danes«</a>. Pridobljeno novembra 2017.</div><div class="biblfree">Wikipedia. <a class="link_ref" href="https://en.wikipedia.org/wiki/%C8%98tei">»Ştei«</a>. Pridobljeno novembra 2017.</div></div><div class="ss3" id="index-body.1_div.1_div.7_div.1_div.5"><h4><span class="head">FOTO:</span></h4><p>Edward Clug v predstavi <span style="font-style:italic">Radio &lt; Juliet</span> (<span style="font-style:italic">Delo</span>, 29. 9. 2013, avtor Ivan Vinovrški)</p></div><div class="byline"><span style="font-weight:bold">Dr. Kristina Toplak</span>, znanstvena sodelavka, Inštitut za slovensko izseljenstvo in migracije ZRC SAZU, Novi trg 2, 1000 Ljubljana; Raziskovalna postaja ZRC SAZU Maribor, Pobreška c. 20, 2000 Maribor, ktoplak@zrc-sazu.si</div></div></div></div><!--Notes in [div]--><div class="notes"><div class="note" id="ftn1"><span class="noteLabel">1. </span><div class="noteBody"><a class="link_ref" href="http://4d.rtvslo.si/arhiv/od-blizu/174444973">»Od blizu – Edward Clug«</a>, RTV SLO, pridobljeno novembra 2017.</div> <a class="link_return" title="Go back to text" href="#ftn1_return">↵</a></div><div class="note" id="ftn2"><span class="noteLabel">2. </span><div class="noteBody">Ana Germ, »Edward Clug«, v: <span style="font-style:italic">Trije Mali plesni simpoziji o štirih plesalcih in koreografih</span> (Ljubljana: Cankarjev dom, 2015).</div> <a class="link_return" title="Go back to text" href="#ftn2_return">↵</a></div><div class="note" id="ftn3"><span class="noteLabel">3. </span><div class="noteBody">Vesna Milek, »Doživljati svoje misli v telesu plesalca – intervju z Edwardom Clugom«, <span style="font-style:italic">Delo</span>, 29. 9. 2013.</div> <a class="link_return" title="Go back to text" href="#ftn3_return">↵</a></div><div class="note" id="ftn4"><span class="noteLabel">4. </span><div class="noteBody">»Od blizu – Edward Clug«.</div> <a class="link_return" title="Go back to text" href="#ftn4_return">↵</a></div><div class="note" id="ftn5"><span class="noteLabel">5. </span><div class="noteBody">Prav tam.</div> <a class="link_return" title="Go back to text" href="#ftn5_return">↵</a></div><div class="note" id="ftn6"><span class="noteLabel">6. </span><div class="noteBody">Damjana Kolar, »Clugova interpretacija nordijskega junaka«, <span style="font-style:italic">Mladina</span>, 4. 11. 2015.</div> <a class="link_return" title="Go back to text" href="#ftn6_return">↵</a></div><div class="note" id="ftn7"><span class="noteLabel">7. </span><div class="noteBody">Germ, »Edward Clug«<span style="font-style:italic">.</span></div> <a class="link_return" title="Go back to text" href="#ftn7_return">↵</a></div><div class="note" id="ftn8"><span class="noteLabel">8. </span><div class="noteBody">Marjan Horvat, »Edward Clug, plesalec in koreograf«, <span style="font-style:italic">Mladina</span>, 30. 9. 2016.</div> <a class="link_return" title="Go back to text" href="#ftn8_return">↵</a></div><div class="note" id="ftn9"><span class="noteLabel">9. </span><div class="noteBody"><a class="link_ref" href="http://www.sng-mb.si/baletni-ansambel/edward-clug/">»Edward Clug«</a>, SNG Maribor, pridobljeno novembra 2017.</div> <a class="link_return" title="Go back to text" href="#ftn9_return">↵</a></div><div class="note" id="ftn10"><span class="noteLabel">10. </span><div class="noteBody">Petra Zemljič, »Sem del te druščine, ne pa tega sveta – intervju z Edwardom Clugom«, <span style="font-style:italic">Večer</span>, 12. 6. 2017.</div> <a class="link_return" title="Go back to text" href="#ftn10_return">↵</a></div><div class="note" id="ftn11"><span class="noteLabel">11. </span><div class="noteBody">Vesna Milek, »Doživljati svoje misli v telesu plesalca – intervju z Edwardom Clugom«, <span style="font-style:italic">Delo</span>, 29. 9. 2013.</div> <a class="link_return" title="Go back to text" href="#ftn11_return">↵</a></div><div class="note" id="ftn12"><span class="noteLabel">12. </span><div class="noteBody">»Edward Clug«.</div> <a class="link_return" title="Go back to text" href="#ftn12_return">↵</a></div><div class="note" id="ftn13"><span class="noteLabel">13. </span><div class="noteBody">Marjan Horvat, »Edward Clug, plesalec in koreograf«, <span style="font-style:italic">Mladina</span>, 30. 9. 2016; <span style="font-style:italic">Teden Edwarda Cluga</span>, posebna izdaja Gledališkega lista, ur. Benjamin Virc (Maribor: SNG Maribor, 2016).</div> <a class="link_return" title="Go back to text" href="#ftn13_return">↵</a></div><div class="note" id="ftn14"><span class="noteLabel">14. </span><div class="noteBody">»Od blizu – Edward Clug«.</div> <a class="link_return" title="Go back to text" href="#ftn14_return">↵</a></div><div class="note" id="ftn15"><span class="noteLabel">15. </span><div class="noteBody">Pogovor avtorice z Edwardom Clugom, november 2017.</div> <a class="link_return" title="Go back to text" href="#ftn15_return">↵</a></div><div class="note" id="ftn16"><span class="noteLabel">16. </span><div class="noteBody">»Edward Clug«.</div> <a class="link_return" title="Go back to text" href="#ftn16_return">↵</a></div><div class="note" id="ftn17"><span class="noteLabel">17. </span><div class="noteBody"><a class="link_ref" href="http://www.sng-mb.si/zgodovina/sng-maribor-vceraj-in-danes/">»SNG Maribor včeraj in danes«</a>, SNG Maribor, pridobljeno novembra 2017.</div> <a class="link_return" title="Go back to text" href="#ftn17_return">↵</a></div><div class="note" id="ftn18"><span class="noteLabel">18. </span><div class="noteBody">»Od blizu – Edward Clug«.</div> <a class="link_return" title="Go back to text" href="#ftn18_return">↵</a></div><div class="note" id="ftn19"><span class="noteLabel">19. </span><div class="noteBody">Pogovor avtorice z Edwardom Clugom, november 2017.</div> <a class="link_return" title="Go back to text" href="#ftn19_return">↵</a></div><div class="note" id="ftn20"><span class="noteLabel">20. </span><div class="noteBody">»Od blizu – Edward Clug«.</div> <a class="link_return" title="Go back to text" href="#ftn20_return">↵</a></div><div class="note" id="ftn21"><span class="noteLabel">21. </span><div class="noteBody">Nives Cvikl, »Ljubezni se ni mogoče naučiti – intervju z Edwardom Clugom«,<span style="font-style:italic">Jana</span>, 13. 8. 2016.</div> <a class="link_return" title="Go back to text" href="#ftn21_return">↵</a></div><div class="note" id="ftn22"><span class="noteLabel">22. </span><div class="noteBody">»Od blizu – Edward Clug«.</div> <a class="link_return" title="Go back to text" href="#ftn22_return">↵</a></div><div class="note" id="ftn23"><span class="noteLabel">23. </span><div class="noteBody">Pogovor avtorice z Edwardom Clugom, november 2017.</div> <a class="link_return" title="Go back to text" href="#ftn23_return">↵</a></div><div class="note" id="ftn24"><span class="noteLabel">24. </span><div class="noteBody">»Od blizu – Edward Clug«; Nives Cvikl, »Ljubezni se ni mogoče naučiti – intervju z Edwardom Clugom«, <span style="font-style:italic">Jana</span>, 13. 8. 2016.</div> <a class="link_return" title="Go back to text" href="#ftn24_return">↵</a></div><div class="note" id="ftn25"><span class="noteLabel">25. </span><div class="noteBody">»Od blizu – Edward Clug«.</div> <a class="link_return" title="Go back to text" href="#ftn25_return">↵</a></div><div class="note" id="ftn26"><span class="noteLabel">26. </span><div class="noteBody">Pogovor avtorice z Edwardom Clugom, november 2017.</div> <a class="link_return" title="Go back to text" href="#ftn26_return">↵</a></div><div class="note" id="ftn27"><span class="noteLabel">27. </span><div class="noteBody"><a class="link_ref" href="https://en.wikipedia.org/wiki/Beiu%C8%99">»Beiuş«</a>, Wikipedia, pridobljeno decembra 2017, <a class="link_ref" href="https://en.wikipedia.org/wiki/%C8%98tei">»Ştei«</a>, Wikipedia, pridobljeno decembra 2017.</div> <a class="link_return" title="Go back to text" href="#ftn27_return">↵</a></div></div></div></body></html>