<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>SERGEJ KAPRALOV</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">SERGEJ KAPRALOV</span></h1><div class="ss1" id="index-body.1_div.6"><div class="pagebreak" id="pb.053"> [053] </div><div class="figure"><img src="media/06.png" alt="zdravnik (* Sankt Peterburg, Rusija, 16. september 1894 – † Trate, 26.&#xA;                        junij 1944) " class="graphic"/><div class="caption">zdravnik (* Sankt Peterburg, Rusija, 16. september 1894 – † Trate, 26. junij 1944) </div></div><div class="epigraph"><div class="l">Lahko, da ni resnica, je pa</div><div class="l"><span style="font-style:italic">dobro (iz)mišljeno.</span></div></div><div class="signed"><span style="font-style:italic">Giordano Bruno</span></div><blockquote class="quote"><p>»Dan kasneje so Snežničani hodili gledat doktorja Harašoja, ki je ležal s prestreljeno glavo za Malijevo hišo. V avstrijski Mureck, ki je bil dodeljen sovjetski coni v Avstriji, so prišli Rusi. Videl jih je z brega. Ženo je poslal s sinom v Maribor, naj spravi otroka k nekemu slovenskemu zdravniku, ki ga je dobro poznal. Žena se je vrnila sama in naslednje jutro so jo našli obešeno v ordinaciji.«</p> <div class="biblfree">Tone Partljič, <span style="font-style:italic">Pri Mariji Snežni zvoni</span></div></blockquote><blockquote class="quote"><p>»Sedemnajstega maja 1945 Vladimir Semjonovič stopi iz Cerkve, njegov obraz je voščen in nerazumno spačen. Potem je šel gor in se ustrelil skozi sence. Imel je mirno častniško roko, kajti krogla je naredila le majhno luknjo in pustila za seboj debel curek krvi, ki mu je stekel čez voščeno lice.«</p><div class="biblfree">Drago Jančar, <span style="font-style:italic">Smrt pri Mariji Snežni</span></div></blockquote><blockquote class="quote"><p>»Ko so Rusi zasedli Cmurek, se je s smrtonosno injekcijo najprej zastrupil Kapralov, dan za tem pa je isto naredila žena. Otrok nista imela, čeprav je imela Helena sina, še preden je spoznala Kapralova. Ljudje govorijo, da je sin doma v Gradcu in da se je pred leti oglasil na Tratah ter si ogledal grad.«</p><div class="biblfree">Rajko Muršič, <span style="font-style:italic">Trate vaše in naše mladosti</span></div></blockquote><blockquote class="quote"><p>»Zanimiv je primer zdravnika dr. Kapralova iz Trat pri Zgornji Velki, kjer je imel v malem gradu zasebno ordinacijo in tudi svojo lekarno. Na vseh zdravilih so bile etikete z njegovim imenom. Njegov sin Norbert je bil jeseni 1944 dijak šestega razreda gimnazije. Takrat je dobil stike s partizani Lackovega odreda in je spravil na Kozjak postopoma velik del očetove lekarne. Toda Nemci so po razbitju nekih enot odreda našli večino teh zdravil. Tedaj je dr. Kapralova opozoril nemški kapetan iz Gornje Radgone. V strahu pred aretacijo si je zdravnik dal še v isti noči smrtonosno injekcijo. Žena ga je pokopala v Mariboru in si je tudi sama vzela življenje.«</p><div class="biblfree">Marica Kranjc Dernovšek, <span style="font-style:italic">Zdravstvena služba v NOV na mariborskem območju</span></div></blockquote><div class="pagebreak" id="pb.054"> [054] </div><blockquote class="quote"><p>»26. junija 1944 je nepričakovano umrl dr. Sergej Kapralov. Radgonska Štajerska mejna straža je poročala, da je umrl zaradi srčne kapi. V osmrtnici v <span style="font-style:italic">Marburger Zeitung</span> je bilo 27. junija omenjeno kratko trpljenje. V tej osmrtnici je bila še podpisana Helli Kapralov, žena. Sin je našel mamo popolnoma duševno zmedeno. O vzroku za smrt moža ni govorila. Še istega 27. junija, dan po njegovi smrti, je storila samomor z morfijem. Vsekakor še ni uspelo okoliščine smrti dr. Sergeja Kapralova jasno določiti.«</p><div class="biblfree">Franz Josef Schober, <span style="font-style:italic">Vom Leben an der Grenze</span></div></blockquote><div class="ss2" id="index-body.1_div.6_div.1"><h2><span class="head">Kaj je resnica?</span></h2><p>Ruski zdravnik Sergej Kapralov in njegova žena, ki sta umrla v juniju 1944, že dolgo in še vedno ostajata živa v ljudskem pripovedovanju okoli Trat v Slovenskih goricah ob Muri, tako da sta tudi neke vrste legenda. O njima, zlasti o doktorju Kapralovu, govorijo dve leposlovni deli in nekaj zapisov, ki so našteti kot neke vrste <span style="font-style:italic">motto</span> v avtorjev prispevek. Bralec komaj verjame, koliko zapisanih nezgodovinskih verzij o njuni usodi, zlasti smrti, obstaja. Če je ustno in leposlovno izročilo še dopustno, je bolj čudno, da obstaja toliko »zgodovinskih« verzij. Najbolj se najbrž približa resnici spis Franza Josefa Schobra, slovenskega zgodovinarja, ki živi v Avstriji.</p><p>Sergej Kapralov se je rodil v Sankt Peterburgu očetu odvetniku. Bil je mobiliziran v rusko vojsko v prvi svetovni vojni, bil je ranjen v glavo in kot avstrijski ujetnik na zdravljenju v St. Pöltnu. Tam se je v bolnišnici naučil nemško in se zanimal za medicino. Po miru, ki ga je Avstro-Ogrska sklenila z Rusijo, se je vrnil v Rusijo, ker pa je izbruhnila oktobrska revolucija in po njej državljanska vojna, se je kot prostovoljec pridružil carski beli gardi. Po porazu in revolucionarnem nasilju se je skozi Rostov na Donu in čez Azorsko morje s tisoči beguncev umaknil iz domovine, najprej v Pariz, kakor mnogi rojaki, a od tam v Kraljevino SHS v Pančevo, kjer se je izšolal za zdravnika in deloval v bolnici. Od tam je v začetku tridesetih let 20. stoletja prišel v Maribor in se zaposlil kot zdravnik v ruskem dispanzerju in bolnišnici na Vurberku. Leta 1933 se je poročil z ločenko Heleno Riepl in posinovil njenega sina Norberta. V letu 1934 sta kupila veliko hišo, ki so jo potem imenovali Kapralov grad, kjer je imel dobro opremljeno ambulanto in lekarno in kjer je zdravil ljudi od Šentilja, Zgornje Velke, Trat do Apač in bil zelo priljubljen. Imel je tudi enega prvih avtomobilov v tistem delu Slovenskih goric in je tako lahko širil svoj krog bolnikov.</p><p>Čeprav so ga emigrantski rojaki skušali pritegniti k političnemu delovanju, se je z odhodom na podeželje temu izognil. Ko so območje okupirali Nemci in ga priključili rajhu, so mu dovolili delovati naprej; v njegovi hiši je bila celo žandarmerijska postaja. Vendar je Norbert z očimovimi zdravili oskrboval po skrivni zvezi tudi partizane na Kozjaku. Junija 1944 je Kapralova (najbrž) zadela kap, žena je poskrbela za pogreb, nato pa z odmerkom morfija končala svoje življenje. Danes med ljudmi kroži predstava, da je zdravnik naredil samomor v maju 1945, ko je prišla v te kraje Rdeča armada. To seveda ne drži, a iz te pripovedi sta pisatelja Drago Jančar in Tone Partljič v skladu z <span style="font-style:italic">licentio poetico</span> napisala literarni deli. Avtor sicer misli, da je to besedilo najbliže resnici in je obenem prispevek k poznavanju usode ruskih emigrantov na Slovenskem.</p><p>Franz Josef Schober v svojem delu <span style="font-style:italic">Vom Leben an der Grenze</span> dodaja: »Še danes je živa znana legenda o njegovem domnevnem samomoru zaradi bližajoče se Rdeče armade. To legendo o <span class="pagebreak" id="pb.055"> [055] </span>njegovem nesrečnem koncu še danes pripovedujejo na tej in na drugi strani Mure.« V tem spisu bom večkrat povzel njegovo po mojem prepričanju še najbolj natančno »zgodbo« o Kapralovu.</p><p>***</p><p>In kakor pogosto v zgodovini je legenda daleč od resnice. Že iz omenjenih nepopolnih podatkov in citatov lahko kar na prvi pogled ugotovimo, da je ruski emigrant zdravnik Kapralov junak dveh proznih del, Jančarjeve <span style="font-style:italic">Smrti pri Mariji Snežni</span> in mojega romana <span style="font-style:italic">Pri Mariji Snežni zvoni</span>. Morda se utegne tudi temu spisu poznati, da ga je pisal pisatelj in ne znanstvenik. Z najinim leposlovnim pisanjem sicer upravičeno polemizira zgodovinar in etnograf Rajko Muršič, ki pa sam na koncu ponovi napačen podatek o Kapralovi smrti v letu 1945 in o Rdeči armadi. Čeprav bi že pogled na Kapralovo grobnico (pravzaprav Wicherjevo, ker je Kapralov pokopan z ženo Heleno/Helli v njeni družinski grobnici) pokazal, da je na plošči pri obeh vklesana letnica 1944. Svojevrsten zasuk pomeni citat iz <span style="font-style:italic">Zdravstvenega vestnika</span>, ki govori o vzroku smrti zaradi strahu pred nemškimi okupatorji; tudi to je najbrž predvsem legenda, le da je vsaj letnica točna.</p><p>Še najbliže resnici pa je najbrž povojni slovenski emigrantski publicist v Cmureku Franz Josef Schober, ki prvi omenja srčno kap. O kapi je govorila tudi Marica Štojs, r. Bračko, ki še živi v Košaškem dolu in je kot najstnica s starši živela v najemniški hiši poleg zgornjega »Kapralovega« gradu na Tratah nad Cmurekom in skupaj z očetom oskrbnikom in mamo delala za družino »ruskega doktorja«. Tudi mrtvega Kapralova, pripoveduje, je pomagala položiti v posteljo, njen oče pa je naredil mrtvaški oder oziroma pare, kakor pravijo domačini. Prej navedeni citati in izpiski torej kažejo toliko nasprotujočih si trditev, da si vendar zaslužijo vsaj poskus odgovora na vprašanje, <span style="font-style:italic">kaj je resnica.</span> (Kaj je resnica, je, na primer, tudi zelo ustrezen naslov ene od dram Luigija Pirandella.)</p><p>»Trdovratno« legendo o Kapralovi smrti maja 1945, ko so bili v avstrijskem Cmureku vojaki sovjetske Rdeče armade, mi je pripovedoval (kakor pozneje Dragu Jančarju) pesnik Tone Kuntner, ki je bil kot otrok doma na Tratah in šolar pri Mariji Snežni. Seveda jo je sam lahko povzel le po pripovedovanju sosedov, saj je bil v času Sergejeve in Helenine smrti star dobro leto. Zakaj se je ravno ta »zgodba« tako ustalila, ne vem, saj je bilo gotovo še dolgo živih kar nekaj prič tragičnih dogodkov. Kot rečeno, sem z eno od njih, Marico Štojs, ki se mi je zdela kljub starosti na moč verodostojna, tudi sam govoril.</p><p>Poleg verzije s samomorom zaradi Rusov v Cmureku obstaja torej še verzija <span style="font-style:italic">Zdravstvenega vestnika</span> iz leta 1988, ki na strani 119 zatrjuje, da je ruski zdravnik naredil samomor zaradi strahu pred nemškim maščevanjem, ker je njegov posinovljenec Norbert doma ukradel zdravila in jih poslal partizanom na Kozjak, kjer so jih odkrili Nemci. To mi je delno potrdil pokojni gostilničar Jože Šiker iz Močne pri Lenartu, ki je bil pred vojno v gimnaziji Norbertov sošolec. Po njegovem pričevanju je imel Norbert stike s partizani Lackovega odreda na Urbanu, kamor je hodil s starši obdelovat družinske vinograde. Posinovljenec je še konec 20. stoletja obiskoval nekdanjega sošolca Šikerja v gostilni v Močni pri Lenartu. Precej drugačno zgodbo in dvom v legendo o samomoru pa je podal Franz Josef Schober. Ta zgodovinar prvi omenja naravno smrt, ki mi jo je potrdila tudi omenjena sogovornica Marica Štojs.</p><p>***</p><p>Po podatkih iz knjige Radovana Pulka in Janeza Švajncerja <span style="font-style:italic">Ruski emigranti na Slovenskem</span> bi naj v Kraljevino SHS po volji kralja Aleksandra prišlo okoli 70.000 ruskih »belih emigrantov«, na <span class="pagebreak" id="pb.056"> [056] </span>Slovensko pa okoli 20.000, večinoma Wranglovih vojakov, nekdanjih plemičev in nasprotnikov revolucije. Večje število jih je bilo v Ljubljani, Mariboru, na gradu Vurberk so imeli znameniti sanatorij, v Strnišču pa začasno taborišče. Kapralov je po Schoberjevih podatkih najprej pristal v Parizu, kjer je dobil »solidarnostno« državljanstvo Društva narodov, potem pa je nadaljeval študij medicine v Pančevu pri Beogradu, kjer je bila centralna bolnišnica za ruske emigrante v Kraljevini. Postal je zdravnik z beograjsko diplomo in pridobil še jugoslovansko državljanstvo. Kakšni so bili razlogi, da je iz Pančeva v začetku tridesetih let 20. stoletja prišel na grad Vurberk v sanatorij za ruske tuberkulozne bolnike, ki ga je ustanovil in vodil ruski Rdeči križ, ne vemo natančno. Znano je, da je bil sanatorij strokovno na visoki ravni, da je o njem poročala mednarodna komisija Rdečega križa celo v pariškem časopisju. Tedanji vurberški župnik Anton Kokalj pa je pisal poleg vurberške cerkvene kronike tudi kroniko omenjenega sanatorija. V njej med drugim omenja zdravnika Sergeja Kapralova. fotokopijo rokopisa imam doma, a sanatorij ni predmet te razprave.</p><p>***</p><p>O tem življenjskem obdobju Kapralova ne vemo veliko; po svoje je presenetljiv podatek, da se je na gradu v Hrastovcu 11. junija 1933 poročil s Heleno Riepl, ki je pred tem prestopila v pravoslavno vero. Bila je hči lesnega trgovca in industrialca Antona Wicherja, rojena pa 1905 v Mariboru. V času znanstva s Kapralovim je bila že ločena od moža s priimkom Riepl, iz zakona pa je imela sina Norberta. Njena starša sta tragično preminula leta 1932, vendar o vzroku nesreče in dogodku nisem izvedel ničesar, razen, da je podedovala dovolj premoženja, da sta z možem leta 1934 kupila na Tratah »gornji grad«, imenovan tudi Gornji Kinek, pozneje pa kar Kapralov grad, kakor se imenuje še danes. Okoli gradu je še danes (ko je stavba s posestvom vred že zelo opustošena) videti mogočen nasad z vsega sveta zbranih dreves. Celo posestvo je imelo okoli 25 hektarjev in pri hiši je bilo precej služabnikov (vrtnar, kuharice, šofer, hišne pomočnice itd.), ki jim je vladala »Frau Helli« s trdo in udarno roko, da so mnoga sicer revna dekleta pobegnila iz službe.</p><p>Presunljive detajle je opisala v knjigi spominov polsestra pesnika Toneta Kuntnerja s Trat (Angela Fujs,<span style="font-style:italic">Šolska pot</span>, Maribor, 2002), ki je v Cmureku hodila v osnovno šolo, poleg nje pa je v klopi sedela revna deklica, ki jo je Helli že napol posvojila in jo vzgajala, da se bi znala obnašati med gospodo. Pri tem jo je tako tepla, da je deklica kazala Angeli modre klobase na stegnih od palice. Ko je Angela šla deklico obiskat, ni upala naprej, ker jo je gospodarica spet ravno pretepala in kričala nanjo, deklica pa tulila, da je bil joj, tako da jo je obiskovalka v strahu odkurila. Ker pa je znala gospodarica dati klofuto tudi moškim (baje neredko tudi možu), se je zgodilo, da jo je najemnik Bračko refleksno klofnil nazaj in je bil seveda velik cirkus. Zahtevala je, da se Bračkova družina takoj izseli, a je zdravnik potem stvar nekako pomiril, kakor mi je pripovedovala Bračkova hči Marica, danes vdova Marija Štojs. »Doktor Rus« je – po pripovedi iste informatorke, a tudi v govoricah domačinov – imel rad svojo lepo ženo, tudi Norberta je posinovil in se ji ni kaj prida upiral. K hiši je prihajalo mnogo obiskov iz avstrijskih in ruskih krogov, hudobni jeziki pa pravijo, da tudi zaradi gospodaričinih erotičnih nagibov, ki se jim je prepustila. Ja, še danes marsikdo reče, da je slišal, da je bila »hudičova baba«.</p><p>Kot nas informira Schober, je Kapralov mnoge zdravniške obiske opravil z avtom; to je bil sploh eden prvih avtov v tistih krajih. Prvi bi naj bil opel, drugi pa steyer 220. Kar več ljudi mi je pripovedovalo, da so »pazili na doktorjev avto«, ko je ta odšel kam v hrib k bolnikom. <span class="pagebreak" id="pb.057"> [057] </span>Zdravnik je govoril rusko in srbsko, nekaj francosko, nemško in kajpada slovensko. Helli je v glavnem govorila nemško, a je znala preproste stavke povedati tudi po slovensko. Sin Norbert je seveda obvladal nemščino in slovenščino, saj je hodil v slovenske šole. Zanimivo je tudi, da je bil zdravnik precej goreč pripadnik vzhodne pravoslavne vere. V spalnici bi naj imel oltarček, pred gradom pa je dal sezidati še danes vzdrževano kapelico, posvečeno Mariji, kjer so za veliko noč »žegnali« kruh, meso, hren, potico, jajca ipd.</p><p>***</p><p>Seveda se je vse spremenilo, ko se je začela druga svetovna vojna. Ruskim političnim emigrantom, ki so bili politično precej različnih pogledov in sta jih družila predvsem sovraštvo do boljševikov ter utopična želja po vrnitvi carja in renesansi carske Rusije, se je položaj še dodatno poslabšal in zapletel. Neredki med njimi so po napadu Hitlerja na Sovjetsko zvezo začeli simpatizirati z nemškimi nacističnimi načrti v upanju, da bo boljševiški in stalinistični režim hitro propadel. Že prej so mnogi zelo težko doživljali svoj položaj, socialni padec, razvrednotenje svojih statusov, izgubo domovine, svojcev itd. Alkoholizem, psihoze in samomori niso bili redki med njimi. Prikaz njihovih osebnih dram najdemo na primer v knjigah Mateje Ratej (<span style="font-style:italic">Ruski diptih</span>) in Radovana Pulka (<span style="font-style:italic">Ruska emigracija na Slovenskem</span>).</p><p>Ob začetku druge svetovne vojne so Slovenci ob meji bolj ali manj navdušeno sprejemali Nemce. Življenje v ambulanti Sergeja Kapralova je na videz teklo normalno. Pravijo, da je Kapralov pomagal in zdravil tako Nemce kot Slovence. Kot rečeno, je posinovljenec celo »švercal« zdravila za partizane; po pisanju Marije Kranjc Dernovšek naj bi se Norbert po tragediji staršev pridružil »partizanski četici njenega moža« Dernovška.</p><p>Kaj je resnica o tem, kar se je dogajalo 26. junija 1944 v Kapralovi družini na Tratah, je po svoje uganka, čeprav se zdi, da so stvari dogajale približno tako, kakor piše Franz Josef Schober v prvem delu knjige <span style="font-style:italic">Vom Leben an der Grenze</span> in kakor mi je pripovedovala nekdanja služkinja, gospa Marija Štojs. Petinštiridesetletni zdravnik, ki ga na večini ohranjenih fotografij videvamo v beli srajci in »pumparicah«, se je menda tisti popoldan slabo počutil. Menda so imeli pri hiši ravno obisk, on pa je šel ven k trem koscem, ki so pokosili travo na posestvu, naj bi jim plačal delo in dal tudi nekaj pijače. Kosci so se potem menda napili in se stepli in nenadoma je bil eden ranjen. Seveda so se prestrašili in pritekli nazaj k zdravniku. Ko je ranjenega obvezoval ali mu pred tem rano tudi šival, mu je postalo slabo. Pritekla je Helli in kosce nagnala, zdravnik pa naj bi se zgrudil na tla. Marica Štojs pravi, da je prišla na krike gospe in ji pomagala dvigniti zdravnika na posteljo. Žena je zahtevala, naj ga takoj odpeljejo k zdravniku v bližnji Cmurek.</p><p>Sogovornica je povedala dve informaciji, ki sta morda sporni: da je zdravnika žena sama peljala v Cmurek (morda je hotela reči, da se je peljala z njim) in da je bil že mrtev, ko ga je zdravnik pregledal. Vsekakor so ga mrtvega pripeljali iz Cmureka, tedanja služkinja pa naj bi ga pomagala položiti na mrtvaški oder. Marija Štojs je rekla, da je žena Helena »norela« in da so morali paziti nanjo, da si ne bi kaj storila. Vendar jo je dan pozneje šofer odpeljal v Maribor, kjer je uredila vse potrebno za možev pogreb na upravi pokopališča ter oddala dve osmrtnici, in sicer za radgonsko <span style="font-style:italic">Steirische Grenzwaht</span>, kjer je omenjena smrt zaradi kapi, in v <span style="font-style:italic">Marburger Zeitung</span>, kjer se omenja smrt »po kratkem trpljenju«, podpisana pa je Helli Kapralov. Ko se je vrnila iz mesta, je 27. junija 1944 naredila samomor z injekcijo morfija. Tisti, ki so pazili <span class="pagebreak" id="pb.058"> [058] </span>nanjo, so menili, da si je vse že vnaprej pripravila. Nič ni pomagalo niti, da se je iz internata na Ptuju pripeljal domov sin Norbert, ki naj bi jo našel povsem zmedeno. Schober poroča, da so jo odpeljali v mariborsko bolnišnico, a ji ni bilo pomoči. Pokopali so ju 30. junija na južni strani pobreškega pokopališča v bližini Maistrove grobnice. V <span style="font-style:italic">Marburger Zeitung</span> pa je bila objavljena ta vest:</p><blockquote class="quote"><p>»V petek, 30. junija 1944, so na pokopališču Drauweiler v družinsko grobnico pokopali območnega zdravnika s Trat pri Cmureku dr. Sergiusa Kapralova in njegovo nesrečno soprogo. Mnogoštevilni prijatelji in znanci so s svojo prisotnostjo na pogrebu pokazali svojo hvaležnost in zahvalo. Dr. Kapralova so cenili kot delovnega zdravnika tudi širše, zunaj njegovega območja. Z njim je umrl zdravnik, ki mu je zdravljenje bolnih pomenilo vse in ki je vse življenje posvetil opravljanju svojega poklica.« </p></blockquote><p>Trdnega odgovora, kaj je resnica o Sergejevi smrti, ni. Seveda bi se veljalo vprašati, od kod trdovratna misel o njegovem samomoru v maju 1945 zaradi Rusov v Cmureku. Prav zaradi te legende se je znašel tudi v literarnih delih. Njegov grad, ki je bil dolgo last kmetijskih zadrug, propada, obnovljena pa je kapelica na Tratah pri njegovem domovanju z napisom 19+SHK+39, ki razkriva letnico postavitve in začetnici imen Sergej in Helena Kapralov. Dobro je ohranjena tudi grobnica na Pobrežju.</p></div><div class="abstract" id="index-body.1_div.6_div.2"><h2><span class="head">POVZETEK</span></h2><p>Sergej Kapralov se je rodil v Sankt Peterburgu očetu odvetniku. Bil je mobiliziran v rusko vojsko v prvi svetovni vojni, bil je ranjen v glavo in kot avstrijski ujetnik na zdravljenju v St. Pöltnu. Po miru, ki ga je Avstro-Ogrska sklenila z Rusijo, se je vrnil v Rusijo, ker pa je izbruhnila oktobrska revolucija in po njej državljanska vojna, se je kot prostovoljec pridružil carski beli gardi. Po porazu in revolucionarnem nasilju se je skozi Rostov na Donu in čez Azorsko morje s tisoči beguncev umaknil iz domovine, najprej v Pariz, kakor mnogi rojaki, a od tam v Kraljevino SHS v Pančevo, kjer se je izšolal za zdravnika in deloval v bolnici. Od tam je v začetku tridesetih let 20. stoletja prišel v Maribor in postal zdravnik v ruskem dispanzerju in bolnišnici na Vurberku. Leta 1933 se je poročil z ločenko Heleno Riepl. V letu 1934 sta kupila t. i. Kapralov grad, kjer je imel dobro opremljeno ambulanto in lekarno in kjer je zdravil ljudi od Šentilja, Zgornje Velke, Trat do Apač in bil zelo priljubljen. Ko so območje okupirali Nemci in ga priključili rajhu, so mu dovolili delovati naprej; v njegovi hiši je bila celo žandarmerijska postaja. Helenin sin je z očimovimi zdravili oskrboval tudi partizane na Kozjaku. Junija 1944 je Kapralova (najbrž) zadela kap, žena je poskrbela za pogreb, nato pa z odmerkom morfija končala svoje življenje. Med lokalnim prebivalstvom še zmeraj kroži misel, da je zdravnik naredil samomor v maju 1945, ko je prišla v te kraje Rdeča armada. To seveda ne drži, a na podlagi te pripovedi sta pisatelja Drago Jančar in Tone Partljič v skladu z <span style="font-style:italic">licentio poetico</span> napisala literarni deli.</p><p>VIRI IN LITERATURA</p><p>USTNA VIRA</p><p>Marija Štojs, r. Bračko, Košaški dol.</p><p>Jože Šiker, Močna pri Lenartu.</p><p>ČASOPISNI VIR</p><p><span style="font-style:italic">Marburger Zeitung</span>, 1944.</p><div class="ss3" id="index-body.1_div.6_div.2_div.1"><div class="pagebreak" id="pb.059"> [059] </div><h3><span class="head">MONOGRAFIJE</span></h3><p>Fujs, Angela.<span style="font-style:italic">Šolska pot</span>. Maribor: Unigrafika, 2002.</p><p>Jančar, Drago. <span style="font-style:italic">Smrt pri Mariji Snežni: novele</span>. Ljubljana: Mladinska knjiga, 1985.</p><p>Muršič, Rajko. <span style="font-style:italic">Trate vaše in naše mladosti: zgodba o mladinskem in rock klubu</span>. Ceršak: Subkulturni azil, 2000.</p><p>Partljič, Tone. <span style="font-style:italic">Pri Mariji Snežni zvoni</span>. Maribor: Obzorja, 1994.</p><p>Pulko, Radovan; Švajncer, Janez. <span style="font-style:italic">Ruski emigranti na Slovenskem 1921–1941</span>. Logatec: Vojni muzej, 2004.</p><p>Ratej, Mateja.<span style="font-style:italic">Ruski diptih. Iz življenja ruske emigracije v Kraljevini SHS</span>. Ljubljana: Modrijan, 2014.</p><p>Schober, Franz Josef. <span style="font-style:italic">Vom Leben an der Grenze = O življenju ob meji</span>. Graz: Artikel-VII-Kulturverein für Steiermark; Laafeld: Pavelhaus = Potrna: Pavlova hiša, 2009.</p><p><span style="font-style:italic">Zdravstvena služba v narodnoosvobodilni vojni na mariborskem območju: 1941–1945: zbornik ob štiridesetletnici osvoboditve</span>. Maribor: SOZD Združeno zdravstvo Maribor, 1986.</p><p><span style="font-style:italic">Zdravstveni vestnik: koroška številka</span>. Ljubljana: Slovensko zdravniško društvo, 1988.</p></div><div class="ss3" id="index-body.1_div.6_div.2_div.2"><h3><span class="head">FOTO:</span></h3><p>Schober, <span style="font-style:italic">Vom Leben an der Grenze</span></p></div><div class="byline"><span style="font-weight:bold">Tone Partljič</span>, pisatelj, dramaturg in umetniški vodja gledališč v Mariboru in Ljubljani v pokoju, Dvoržakova 10, Maribor, tone.partljic@triera.net</div></div></div></div></body></html>