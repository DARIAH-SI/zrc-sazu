<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>FRAN ROSINA</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">FRAN ROSINA</span></h1><div class="ss1" id="index-body.1_div.12"><div class="pagebreak" id="pb.116"> [(116] </div><div class="pagebreak" id="pb.117"> [117] </div><div class="figure"><img src="media/11.png" alt="odvetnik, politik (* Leskovica pri Šmartnem pri Litiji, 29. september 1863&#xA;                        – † Dunaj, 15. oktober 1924) " class="graphic"/><div class="caption">odvetnik, politik (* Leskovica pri Šmartnem pri Litiji, 29. september 1863 – † Dunaj, 15. oktober 1924) </div></div><p>Mariborski časopis <span style="font-style:italic">Tabor</span> je ob šestdesetletnici Frana Rosine leta 1923 zapisal, da je bil slavljenec »ena najmarkantnejših osebnosti iz časa najhujših narodnih bojev v Sloveniji, zlasti na slovenskem Štajerskem. Mož kremenitega značaja, narodnjak skozi in skozi.« <span id="ftn348_return"><a class="notelink" title="»60 letni jubilej narodnega borca«,Tabor, 30. 9. 1923, 5." href="#ftn348"><sup>348</sup></a></span> Rosina je s svojim delovanjem pustil pomemben pečat v razvoju Maribora in delovanju njegovih ustanov. Leta 1901 se je kot osemintridesetleten odvetnik iz Ljutomera preselil v Maribor skupaj z družino, ženo Karolino, r. Robič, najstarejšo hčerko znanega slovenskega državnega in deželnega poslanca ter šolnika Franca Robiča iz Limbuša, ter starejšima otrokoma, hčerko Milovano, rojeno 1898, in sinom Igorjem, rojenim 1900. V Mariboru sta se rodila še dva otroka, in sicer hčerka Tanja (1902) in sin Fedor (1904). Leta 1906 mu je umrla žena. Ob njeni smrti je daljši nekrolog objavil <span style="font-style:italic">Slovenski gospodar </span>(22. marca 1906), o njeni smrti je obširno na prvi strani pisala tudi celjska <span style="font-style:italic">Domovina </span>(30. marca 1906). Rosina se je znova poročil, in sicer s svakinjo prijatelja Petra Majdiča, Marijo Ripšl iz Šentjurja pri Celju.</p><div class="ss2" id="index-body.1_div.12_div.1"><h2><span class="head">***</span></h2><p>Fran Rosina (v mnogih virih in spominskih zapisih je naveden kot Franjo, to ime uporabljajo tudi njegovi sorodniki) se je rodil v kmečki družini. Ljudsko šolo je končal v Litiji in bil kot gimnazijec sprejet v Alojzijevišče. Maturiral je leta 1882. Po maturi se je odločil za študij prava na Dunaju, končal ga je leta 1888, doktoriral pa je v Gradcu, kjer je bil leta 1891 promoviran za doktorja prava. Med študijem se je deloma preživljal tudi kot domači učitelj v meščanskih družinah. Služboval je pri odvetnikih v Novem mestu in Celju. V Celju je Rosina pomembno sooblikoval in zaznamoval slovensko politično delovanje. Tesno je sodeloval z Ivanom Dečkom in bil sodelavec celjskega slovenskega lista <span style="font-style:italic">Domovina. </span>Pod članke se je podpisoval s psevdonimom »puščavnik na Starem <span class="pagebreak" id="pb.118"> [118] </span>gradu«. V svojem sicer kratkem celjskem obdobju je bil v rednih stikih s slovenskimi dijaki na celjski gimnaziji, ki so postajali vse bolj narodno zavedni in samozavestni in tako jim je pogosto grozilo preganjanje šolskega vodstva. Rosina se je kot mlad pravnik zanje zavzemal. Omeniti velja tudi, da je bil na Dunaju predsednik Akademskega društva Slovenija, v Celju pa odbornik Čitalnice. Na Dunaju je prijateljeval s številnimi uglednimi slovenskimi izobraženci, kot so bili Radoslav Pukl, Matija Murko, Danilo Majaron, Matej Cigale, Josip Stritar, Fran Šuklje, Karel Triller idr. <span id="ftn349_return"><a class="notelink" title="R. Pipuš, »Nekaj spominov na dr. Franja Rosina«, Tabor, 21. 10. 1924, 1." href="#ftn349"><sup>349</sup></a></span> V celjskem obdobju pa je stkal prijateljske vezi z dvema slovenskima podjetnikoma, Dragotinom Hribarjem in Petrom Majdičem. <span id="ftn350_return"><a class="notelink" title="Alenka Šelih, Andrej Rosina, »Spominski utrinki na deda«, Časopis za zgodovino in narodopisje, št. 2–3 (2011): 252–255." href="#ftn350"><sup>350</sup></a></span></p><p>Leta 1895 se je Fran Rosina zaposlil kot odvetnik v Ljutomeru. <span id="ftn351_return"><a class="notelink" title="»Odvetniki na Štajerskem«, Novice gospodarske,obrtniške in narodne, št. 5 (1901): 47a; Matej Kuhar, Dr. Rosina Fran – narodni delavec (Maribor: Filozo…" href="#ftn351"><sup>351</sup></a></span> Tudi tukaj je postal aktiven sodelavec slovenskega narodnega gibanja. Izvoljen je bil v odbor tamkajšnje Posojilnice, leta 1896 pa je bil izvoljen v štajerski deželni zbor, v katerem je deloval šest let. Kot deželni poslanec je bil dejaven zlasti pri gospodarskih in političnih temah, zagovarjal je, denimo, obnovo vinogradov, ki jih je prizadela trtna uš. Prav tako je prijateljeval s poslancem Miroslavom Plojem in se zavzemal za ohranitev politične sloge; o družinski povezanosti Rosine in Ploja govori tudi Spominska knjiga rodbine Ploj z zapisi gostov na Murščaku v letih 1871–1940, med njimi je vpis Frana Rosine iz leta 1896. <span id="ftn352_return"><a class="notelink" title="Univerzitetna knjižnica Maribor (dalje UKM), Rokopisna zbirka, Ms 443." href="#ftn352"><sup>352</sup></a></span></p><p>Po petletnem bivanju v Ljutomeru, kjer je leta 1895 odprl samostojno odvetniško pisarno in se leto pozneje poročil, se je v začetku 20. stoletja preselil v Maribor, kjer je postal predsednik Čitalnice, še bolj pa se je vpisal v mariborsko narodno, javno in politično življenje kot načelnik Posojilnice v letih 1905 do 1924. Podpiral je slovensko zadružništvo in med drugim postal predsednik nove Zadružne zveze v Celju. Leta 1907 je aktivno sodeloval pri ustanovitvi mariborskega Sokola in bil dolga leta njegov starosta. Pripadnost Sokolom ga je spremljala že iz mladostnih let, ko se je med kratkim službovanjem v Novem mestu pridružil ustanoviteljem Dolenjskega Sokola in postal njegov prvi starosta.</p><p>V Mariboru je deloval tudi kot ugleden odvetnik. S pomočjo posojila je kupil hišo na današnji Partizanski cesti 16, kjer si je v prvem nadstropju uredil stanovanje, v pritličju pa pisarniške prostore. V Mariboru je deloval v skoraj vseh narodnih in gospodarskih društvih. Kot velik prijatelj in dobrotnik mladine je po prevratu leta 1918 ustanovil Dijaški dom in bil njegov načelnik vse do svoje smrti. Podpiral je še mariborsko Dijaško kuhinjo in ji vsako leto daroval večjo vsoto denarja. <span id="ftn353_return"><a class="notelink" title="Vlasta Stavbar, Kulturno dogajanje v Mariboru v letih 1914–1918 (Maribor: Založba Obzorja, 1998), 158." href="#ftn353"><sup>353</sup></a></span> Ustanovi je finančno pomagala tudi Posojilnica, ki ji je uspešno predsedoval. <span id="ftn354_return"><a class="notelink" title="Marjan Toš, »Dr. Fran (Franjo) Rosina – trden Slovenec in pošten rodoljub, pokončni sokol in Maistrova desna roka«, Časopis za zgodovino in narodopisj…" href="#ftn354"><sup>354</sup></a></span></p><p>Fran Rosina je v Mariboru nadaljeval svoje narodnopolitično delovanje. Zlasti se je zavzemal za uveljavljanje slovenstva na vseh področjih. Postal je odločen borec za enakopravnost slovenskega jezika v šoli in uradih in postajal steber slovenskega narodnega življenja v <span class="pagebreak" id="pb.119"> [119] </span>Mariboru. <span id="ftn355_return"><a class="notelink" title="Prav tam, 14." href="#ftn355"><sup>355</sup></a></span> Priznan je bil kot politični vodja mariborskih Slovencev vse od začetka stoletja pa do prevrata. Tako so ga označevali tudi njegovi sodobniki Pavel Turner, Radoslav Pipuš in Rudolf Maister. Zadnja sta mu leta 1924 ob smrti namenila obsežna nekrologa v <span style="font-style:italic">Taboru</span>. <span id="ftn356_return"><a class="notelink" title="R. Pipuš, »Nekaj spominov na dr. Franja Rosino«, Tabor, 21. 10. 1924, 1; Rudolf Maister, »Naši grobovi«, Tabor, 26. 1. 1924, 3." href="#ftn356"><sup>356</sup></a></span> Vodilno spoznanje Frana Rosine je bilo, da brez »trdne ekonomske podlage ne bo mogoče uresničiti zastavljenih ciljev«, zato se je zavzemal za slovenski denarni zavod. Po smrti Jerneja Glančnika je prišel v odbor Posojilnice in spremenil prakso, ki ni dovoljevala sodelovati mlajšim narodnjakom v odboru Posojilnice. Znal je lobirati in tako si je pridobil naklonjenost večine, ki ga je tudi izbrala za načelnika Posojilnice. Kot je zapisal Radoslav Pipuš, se je Rosina »z veliko ljubeznijo oklenil tega zavoda in ga spretno vodil do svoje smrti«. <span id="ftn357_return"><a class="notelink" title="R. Pipuš, »Nekaj spominov na dr. Franja Rosino«, Tabor, 21. 10. 1924, 1." href="#ftn357"><sup>357</sup></a></span></p><p>Bogata ohranjena korespondenca kaže na njegovo politično in narodno delovanje tudi zunaj mesta in na številne prijatelje in sodelavce na Štajerskem. Med njimi velja omeniti mecena in publicista Pavla Turnerja, alpinista in pravnika Frana Tominška, Jakoba Zemljiča, publicista Karola Slanca, politika in pravnika Franca Jurtelo, šolnika Antona Porekarja, Ivana Omuleca, politika Antona Korošca, lokalnega politika Josipa Murso, odvetnika in pionirja slovenskega filma Karola Grossmanna, politike Vekoslava Špindlerja, Ivana Dečka, Vekoslava Kukovca idr. Ves čas pa je bil tudi v stikih s stanovskimi kolegi društva Pravnik v Ljubljani. <span id="ftn358_return"><a class="notelink" title="Toš, »Dr. Fran (Franjo) Rosina«, 14." href="#ftn358"><sup>358</sup></a></span> V osebnem fondu Frana Rosine v Pokrajinskem arhivu Maribor je ohranjena korespondenca z več kot petdesetimi korespondenti iz obdobja 1902 do 1918, ki se nanaša na boj za slovensko uradovanje, politično organiziranost, sokolstvo, izhajanje liberalnega časopisa <span style="font-style:italic">Domovina</span>, revije <span style="font-style:italic">Zadruga</span>, nastanek narodne stranke in vseslovenske liberalne stranke ter delovanje zadružne zveze v Celju. Nekaj pa je tudi povsem osebnih prijateljskih pisem, med njimi zlasti pisma Pavla Turnerja. <span id="ftn359_return"><a class="notelink" title="Pokrajinski arhiv Maribor (dalje PAM), fond Fran Rosina 1851–1958, šk. 1, 2, 3, 4." href="#ftn359"><sup>359</sup></a></span></p><p>Smrt Karoline Rosina leta 1906 je zelo prizadela vso družino. Kljub družinskim skrbem je Fran Rosina nadaljeval svoje delo. Veliko se je družil z deželnimi poslanci (Fran Jurtela, Miroslav Ploj, Ferdo Roš, Ivan Vošnjak, Ivan Kočevar, Fran Jankovič, Ivan Roškar in Fran Robič). V letih pred prvo svetovno vojno se je razdajal za mariborsko Posojilnico, mariborski Sokol in za Zadružno zvezo v Celju. Pomagal je pri snovanju pravil Slovenskega kluba v štajerskem deželnem zboru, podpiral je narodnostno delovanje na območju Radgone, Ormoža in Lenarta. Tukaj je potekalo sodelovanje z Milanom Goriškom, zlasti pri denarnih zadevah in širjenju narodne ideje v Slovenskih goricah. <span id="ftn360_return"><a class="notelink" title="Toš,»Dr. Fran (Franjo) Rosina«, 17–18." href="#ftn360"><sup>360</sup></a></span></p><p>Poleg delovanja v Posojilnici je treba poudariti vlogo Frana Rosine pri mariborskem Sokolu. Leta 1907 je bil med ustanovitelji sokolskega društva v Mariboru in njegov prvi starosta. Leta 1913 je postal tudi starosta mariborske sokolske župe, v katero so bila vključena ta okrožja: koroško, mariborsko, mursko, pohorsko, dravinjsko, prekmursko, ptujsko in slovenjegoriško. Sodeloval je še pri celjskem in ljutomerskem Sokolu. O njegovi avtoriteti priča tudi pismo <span class="pagebreak" id="pb.120"> [120] </span>vodstva mariborskega Sokola leta 1909: ko je Rosina želel zaradi drugih obveznosti izstopiti iz vodstva Sokola, so člani, med njimi Ljudevit Pivko in Vladimir Sernec, vztrajali, da ostane na čelu Sokola v Mariboru, saj so menili, da bi bil njegov nenaden odhod slab signal za slovensko javnost. <span id="ftn361_return"><a class="notelink" title="Prav tam; PAM, fond Fran Rosina." href="#ftn361"><sup>361</sup></a></span></p><p>V zvezi s sokolstvom je nepozaben njegov nastop ob razvitju prapora mariborskega Sokola na sokolskem zletu v Rušah 28. junija 1914, kjer je v govoru poudaril, da »ima tudi mali narod bodočnost, ako nihče ne odpada, ampak vsak član tega naroda stori svojo dolžnost«. Dotaknil se je tudi jugoslovanske ideje: »Prednja straža smo, a obupa ne poznamo. Saj nismo sami, vejica smo velikega stomilijonskega slovanskega drevesa in jeden izmed vrhov na mogočnem jugoslovanskem deblu.« <span id="ftn362_return"><a class="notelink" title="PAM, fond Fran Rosina, govor na sokolskem zletu v Rušah, 28. 6. 1914." href="#ftn362"><sup>362</sup></a></span> Sokolski zlet je prekinila vest o atentatu na prestolonaslednika Franca Ferdinanda v Sarajevu. Oblasti so sokolsko slavje v Rušah povezale s sarajevskim atentatom ter začele gonjo proti udeležencem slovesnosti. Celo vrsto ruških narodnjakov so poslali v Gradec, ker so sodelovali pri razvitju prapora 28. junija 1914, v Rušah pa so 20. avgusta 1914 prijeli tudi Frana Rosino skupaj z manjšo skupino Slovencev v Mariboru in jih za osem tednov zaprli v Gradcu. Tako kot ostale so tudi Rosino obtožili veleizdaje. Prijatelj Pavel Turner mu je ob izpustitvi iz zapora v oktobru 1914 pisal: »Srečno me veseli, da si zopet svoboden človek, pa isto tako neizmerno obžalujem, da te še ne morem pozdraviti zdravega in čilega v Mariboru ali na Tvojem framskem posestvu.« <span id="ftn363_return"><a class="notelink" title="PAM, fond Fran Rosina, šk. 3, 1841/1, 25, pismo Pavla Turnerja Franu Rosini, 7. 10. 1914." href="#ftn363"><sup>363</sup></a></span> Obdobje v zaporu je pustilo posledice na njegovem zdravju. Rudolf Maister je v spominu nanj zapisal takole:</p><blockquote class="quote"><p>»Spoznal sem ga šele med vojno, ko se je vrnil iz graškega zapora. V Narodnem domu sem ga videl. Bled je bil, suh. Obleka mu je hlomedrala na telesu. Šel sem ga pozdravit in mu čestitat, da je zopet prost. 'Prost, ja,' je odgovoril. 'Ubili so me tam v Gradcu. Poglejte, kakšen sem!' No, pa se je vendar polagoma popravil in postal dosti dobro in vedre volje.« <span id="ftn364_return"><a class="notelink" title="Rudolf Maister, »Naši grobovi«,Tabor, 26. 10. 1924, 3." href="#ftn364"><sup>364</sup></a></span></p></blockquote><p>Fran Rosina je bil v času prevrata v Mariboru v letih 1918–1919 podpredsednik Narodnega sveta za Štajersko ter je skupaj s predsednikom Karlom Verstovškom veliko pripomogel k uspehu generala Maistra. Za potrebe Maistrove vojske je zagotovil dva milijona kron in tudi sicer vsestransko podpiral akcijo za slovensko Štajersko in Maribor. Mnogi so ga imenovali Maistrova desna roka. <span id="ftn365_return"><a class="notelink" title="Toš, »Dr. Fran (Franjo) Rosina«, 9." href="#ftn365"><sup>365</sup></a></span></p><p>Deloval je tudi širše, in sicer pri ustanavljanju vseslovenske liberalne stranke. Tako je bil Rosina med prejemniki pisma Vekoslava Kukovca pred ustanovitvijo Jugoslovanske demokratske stranke (JDS). Kukovec in pripravljalni odbor sta se namreč obrnila na vse krajevne organizacije in posameznike v tistih krajih, kjer so pričakovali ustanovitev krajevnih odborov v najkrajšem času. <span id="ftn366_return"><a class="notelink" title="Vlasta Stavbar, Politik Vekoslav Kukovec: Politično delovanje do leta 1918 (Ljubljana: Inštitut za novejšo zgodovino, 2014), 267." href="#ftn366"><sup>366</sup></a></span> Fran Rosina je bil vse življenje liberalnega prepričanja. <span id="ftn367_return"><a class="notelink" title="Toš, »Dr. Fran (Franjo) Rosina«, 18." href="#ftn367"><sup>367</sup></a></span> Bil je med odločnimi podporniki JDS v Mariboru ter je podpiral ustanovitev njenega krajevnega odbora <span class="pagebreak" id="pb.121"> [121] </span>v Mariboru. <span id="ftn368_return"><a class="notelink" title="PAM, fond Fran Rosina, Pismo JDS, 5. 9. 1918, 1927122/4." href="#ftn368"><sup>368</sup></a></span> Na listi JDS je bil leta 1921 tudi izvoljen za občinskega odbornika in mestnega svetovalca v Mariboru.</p><p>Ob šestdesetletnici Rosine, 29. septembra 1923, so v mestu pripravili veliko proslavo, ki so jo organizirali mariborski Sokoli. Pripravili so veličastno povorko, ki je šla tudi po takratni Aleksandrovi, današnji Partizanski cesti mimo njegove hiše. Tam so se zborovalci poklonili slavljencu in ženi Mariji Ripšl, ki sta povorko pozdravljala z okna. Naslednji dan je sledilo slavje v Narodnem domu. Številni prispevki v časopisju so zaznamovali jubilej. Vendar je Rosino bolezen kmalu odtegnila delu, zelo ga je potrla tudi smrt prijatelja Pavla Turnerja. Rosina je umrl 15. oktobra 1924 na Dunaju. <span style="font-style:italic">Enciklopedija Slovenije</span> napačno navaja kot datum smrti 16. oktober; da je umrl dan prej, je razvidno iz osmrtnice, pokopan pa je na pobreškem pokopališču v Mariboru. <span id="ftn369_return"><a class="notelink" title="Rosana Hlevljak, Borka Stevanović, Dr. Franjo Rosina: pozabljeni narodnjak,humanist in politik (Maribor: Mladi za napredek Maribora. Raziskovalna nalo…" href="#ftn369"><sup>369</sup></a></span> Pogrebne slovesnosti so potekale mimo magistrata proti Pobrežju. Pred magistratom se je Rosini poklonil prvi slovenski župan v Mariboru Viktor Grčar. Časopisi so poročali o množičnem pogrebnem sprevodu ter objavili nagovore raznih govornikov, ki so se v imenu raznih organizacij poklonili pokojniku. <span id="ftn370_return"><a class="notelink" title="UKM, Rokopisna zbirka, Ms 353." href="#ftn370"><sup>370</sup></a></span> Prav tako so bili objavljeni nekrologi, Rudolf Maister pa je zapisal:</p><blockquote class="quote"><p>»Prijatelj Rosina je odšel v času aster in krizantem, a te moje vrste niso venec iz teh jesenskih cvetk na njegov grob, ne, povil sem šopek spominčic in sicer v tisti pusti in trdi uri, ko mi je samostanski zvon zajokal vest, da je zabobnelo kamenja po rakvi dr. Rosine. Ko je bil zadnjikrat pri meni, sva prebrskala vse te sledeče sladke in grenke, skoz in skoz tople in mile spomine.« <span id="ftn371_return"><a class="notelink" title="Rudolf Maister, »Naši grobovi«, Tabor, 26. 10. 1924, 3." href="#ftn371"><sup>371</sup></a></span></p></blockquote><p>Mesto Maribor se mu je oddolžilo s poimenovanjem ulice po njem. V dvajsetih letih 20. stoletja so novo ulico v koroškem predmestju poimenovali Dr. Frana Rosinova ulica. Leta 1934 so ime popravili v Rosinova ulica. Po nemški okupaciji aprila 1941 so ime najprej ponemčili v Rosina Gasse, nato pa ulico še isto leto preimenovali v Znaimer Gasse. Maja 1945 so ji vrnili slovensko ime Rosinova ulica. <span id="ftn372_return"><a class="notelink" title="Sašo Radovanovič, Mariborske ulice (Maribor: Kapital, 2005), 210." href="#ftn372"><sup>372</sup></a></span> Prav tako pa je v ljudskem védenju ostalo poimenovanje <span style="font-style:italic">Rozinov breg</span> v Framu, kjer je imel Rosina majhno posestvo in od koder je z velikim veseljem poročal o uspehih svojega kmetovanja.</p></div><div class="abstract" id="index-body.1_div.12_div.2"><h2><span class="head">POVZETEK</span></h2><p>Fran (Franjo) Rosina je bil rojen 29. septembra 1863 v Leskovici blizu Šmartnega pri Litiji. Gimnazijo je končal v Ljubljani leta 1884, pravo je študiral na Dunaju in tam po štirih letih uspešnega študija tudi diplomiral. Kot mlad pravnik se je najprej leta 1888 zaposlil kot odvetniški pripravnik pri Karlu Slancu v Novem mestu, po opravljenem doktoratu iz prava v Gradcu se je leta 1891 zaposlil v Celju pri Josipu Sernecu. Po opravljenem odvetniškem izpitu leta 1894 je leto pozneje v Ljutomeru odprl samostojno odvetniško pisarno. Leta 1901 se je preselil v Maribor, kjer je na današnji Partizanski ulici 16 odprl svojo pisarno, ki je slovela po izvrstnih in kakovostnih pravniških storitvah. V mestu je pustil trajne sledove v društvenem, gospodarskem in <span class="pagebreak" id="pb.122"> [122] </span>narodnopolitičnem življenju. Narodnopolitično je začel delovati že v Celju in Ljutomeru, in sicer kot odbornik Posojilnice, od leta 1896 pa kot poslanec v Štajerskem deželnem zboru v Gradcu. Bil je odličen govornik na javnih zborovanjih, med pravniki pa cenjen in spoštovan. Bil je tudi organizator zadružništva in predsednik Zadružne zveze v Celju. Po preselitvi v Maribor na prelomu stoletja se je vključil v narodnopolitično delovanje. Postal je predsednik mariborske Čitalnice in je aktivno deloval v Posojilnici v Narodnem domu. Leta 1905 je postal njen načelnik. Funkcijo je opravljal devetnajst let. Leta 1907 je pomagal pri ustanovitvi mariborskega Sokola in bil njegov prvi starosta. Poudariti je treba tudi njegovo delo pri Dijaškem domu v Mariboru. Izjemno pomembna pa je bila vloga Frana Rosine v dneh prevrata v Mariboru in na Štajerskem. Bil je eden najtesnejših sodelavcev generala Rudolfa Maistra. Kot podpredsednik Narodnega sveta je bil njegov predstavnik v mnogih pogajanjih z Nemško Avstrijo v zvezi s severno slovensko mejo. Aktivno je deloval v JDS in bil na njeni listi leta 1921 izvoljen za občinskega odbornika in mestnega svetovalca v Mariboru. Pokopan je na pobreškem pokopališču v Mariboru.</p></div><div class="bibliography" id="index-body.1_div.12_div.3"><h2><span class="head">VIRI IN LITERATURA</span></h2><div class="ss3" id="index-body.1_div.12_div.3_div.1"><h3><span class="head">ARHIVSKI VIRI</span></h3><p>Pokrajinski arhiv Maribor, fond: Fran Rosina.</p><p>Univerzitetna knjižnica Maribor, Rokopisna zbirka, Ms 268/III-7, Ms 299/II-C-16, Ms 321, Ms 353, Ms 443.</p></div><div class="ss3" id="index-body.1_div.12_div.3_div.2"><h3><span class="head">ČASOPISNI VIRI</span></h3><p><span style="font-style:italic">Domovina</span>, 1906.</p><p><span style="font-style:italic">Novice gospodarske, obrtniške in narodne</span>, 1901.</p><p><span style="font-style:italic">Slovenec</span>, 1924.</p><p><span style="font-style:italic">Slovenski gospodar</span>, 1906.</p><p><span style="font-style:italic">Tabor</span>, 1923, 1924.</p></div><div class="ss3" id="index-body.1_div.12_div.3_div.3"><h3><span class="head">MONOGRAFIJE</span></h3><div class="biblfree">Hlevljak, Rosana; Stevanović, Borka. <span style="font-style:italic">Dr. Franjo Rosina: pozabljeni narodnjak, humanist in politik.</span> Mladi za napredek Maribora. Raziskovalna naloga. Maribor: Srednja ekonomska šola, 2000.</div><div class="biblfree">Kuhar, Matej. <span style="font-style:italic">Dr. Rosina Fran – narodni borec. </span>Diplomska naloga. Maribor: Filozofska fakulteta, 2009.</div><div class="biblfree">Radovanovič, Sašo. <span style="font-style:italic">Mariborske ulice</span>. Maribor: Kapital, 2005.</div><div class="biblfree">Stavbar, Vlasta. <span style="font-style:italic">Kulturno dogajanje v Mariboru v letih 1914–1918</span>. Maribor: Založba Obzorja, 1998.</div><div class="biblfree">Stavbar, Vlasta. <span style="font-style:italic">Politik Vekoslav Kukovec: Politično delovanje do leta 1918</span>. Ljubljana: Inštitut za novejšo zgodovino, 2014.</div></div><div class="ss3" id="index-body.1_div.12_div.3_div.4"><h3><span class="head">ČLANKA</span></h3><div class="biblfree">Marjan Toš, »Dr. Fran (Franjo) Rosina – trden Slovenec in pošten rodoljub, pokončni sokoli in Maistrova desna roka«. <span style="font-style:italic">Časopis za zgodovino in narodopisje</span>, št. 2–3 (2009): 9–32.</div><div class="biblfree">Alenka Šelih, Andrej Rosina, »Spominski utrinki na deda«. <span style="font-style:italic">Časopis za zgodovino in narodopisje</span>, št. 2–3 (2011): 252–255.</div></div><div class="ss3" id="index-body.1_div.12_div.3_div.5"><div class="pagebreak" id="pb.123"> [123] </div><h3><span class="head">FOTO:</span></h3><p>Univerzitetna knjižnica Maribor, zbirka drobnih tiskov</p></div><div class="byline"><span style="font-weight:bold">Dr. Vlasta Stavbar</span>, višja bibliotekarka specialistka, Univerza v Maribor, Univerzitetna knjižnica Maribor, Gospejna 10, 2000 Maribor, vlasta.stavbar@um.si</div></div></div><!--Notes in [div]--><div class="notes"><div class="note" id="ftn348"><span class="noteLabel">348. </span><div class="noteBody">»60 letni jubilej narodnega borca«,<span style="font-style:italic">Tabor</span>, 30. 9. 1923, 5.</div> <a class="link_return" title="Go back to text" href="#ftn348_return">↵</a></div><div class="note" id="ftn349"><span class="noteLabel">349. </span><div class="noteBody">R. Pipuš, »Nekaj spominov na dr. Franja Rosina«, <span style="font-style:italic">Tabor</span>, 21. 10. 1924, 1.</div> <a class="link_return" title="Go back to text" href="#ftn349_return">↵</a></div><div class="note" id="ftn350"><span class="noteLabel">350. </span><div class="noteBody">Alenka Šelih, Andrej Rosina, »Spominski utrinki na deda«, <span style="font-style:italic">Časopis za zgodovino in narodopisje</span>, št. 2–3 (2011): 252–255.</div> <a class="link_return" title="Go back to text" href="#ftn350_return">↵</a></div><div class="note" id="ftn351"><span class="noteLabel">351. </span><div class="noteBody">»Odvetniki na Štajerskem«, <span style="font-style:italic">Novice gospodarske</span>,<span style="font-style:italic">obrtniške in narodne</span>, št. 5 (1901): 47a; Matej Kuhar, <span style="font-style:italic">Dr. Rosina Fran – narodni delavec </span>(Maribor: Filozofska fakulteta, 2009), 8.</div> <a class="link_return" title="Go back to text" href="#ftn351_return">↵</a></div><div class="note" id="ftn352"><span class="noteLabel">352. </span><div class="noteBody">Univerzitetna knjižnica Maribor (dalje UKM), Rokopisna zbirka, Ms 443.</div> <a class="link_return" title="Go back to text" href="#ftn352_return">↵</a></div><div class="note" id="ftn353"><span class="noteLabel">353. </span><div class="noteBody">Vlasta Stavbar, <span style="font-style:italic">Kulturno dogajanje v Mariboru v letih 1914</span>–<span style="font-style:italic">1918</span> (Maribor: Založba Obzorja, 1998), 158.</div> <a class="link_return" title="Go back to text" href="#ftn353_return">↵</a></div><div class="note" id="ftn354"><span class="noteLabel">354. </span><div class="noteBody">Marjan Toš, »Dr. Fran (Franjo) Rosina – trden Slovenec in pošten rodoljub, pokončni sokol in Maistrova desna roka«, <span style="font-style:italic">Časopis za zgodovino in narodopisje</span>, št. 2–3 (2009): 13–14.</div> <a class="link_return" title="Go back to text" href="#ftn354_return">↵</a></div><div class="note" id="ftn355"><span class="noteLabel">355. </span><div class="noteBody">Prav tam, 14.</div> <a class="link_return" title="Go back to text" href="#ftn355_return">↵</a></div><div class="note" id="ftn356"><span class="noteLabel">356. </span><div class="noteBody">R. Pipuš, »Nekaj spominov na dr. Franja Rosino«, <span style="font-style:italic">Tabor</span>, 21. 10. 1924, 1; Rudolf Maister, »Naši grobovi«, <span style="font-style:italic">Tabor</span>, 26. 1. 1924, 3.</div> <a class="link_return" title="Go back to text" href="#ftn356_return">↵</a></div><div class="note" id="ftn357"><span class="noteLabel">357. </span><div class="noteBody">R. Pipuš, »Nekaj spominov na dr. Franja Rosino«, <span style="font-style:italic">Tabor</span>, 21. 10. 1924, 1.</div> <a class="link_return" title="Go back to text" href="#ftn357_return">↵</a></div><div class="note" id="ftn358"><span class="noteLabel">358. </span><div class="noteBody">Toš, »Dr. Fran (Franjo) Rosina«, 14.</div> <a class="link_return" title="Go back to text" href="#ftn358_return">↵</a></div><div class="note" id="ftn359"><span class="noteLabel">359. </span><div class="noteBody">Pokrajinski arhiv Maribor (dalje PAM), fond Fran Rosina 1851–1958, šk. 1, 2, 3, 4.</div> <a class="link_return" title="Go back to text" href="#ftn359_return">↵</a></div><div class="note" id="ftn360"><span class="noteLabel">360. </span><div class="noteBody">Toš,»Dr. Fran (Franjo) Rosina«, 17–18.</div> <a class="link_return" title="Go back to text" href="#ftn360_return">↵</a></div><div class="note" id="ftn361"><span class="noteLabel">361. </span><div class="noteBody">Prav tam; PAM, fond Fran Rosina.</div> <a class="link_return" title="Go back to text" href="#ftn361_return">↵</a></div><div class="note" id="ftn362"><span class="noteLabel">362. </span><div class="noteBody">PAM, fond Fran Rosina, govor na sokolskem zletu v Rušah, 28. 6. 1914.</div> <a class="link_return" title="Go back to text" href="#ftn362_return">↵</a></div><div class="note" id="ftn363"><span class="noteLabel">363. </span><div class="noteBody">PAM, fond Fran Rosina, šk. 3, 1841/1, 25, pismo Pavla Turnerja Franu Rosini, 7. 10. 1914.</div> <a class="link_return" title="Go back to text" href="#ftn363_return">↵</a></div><div class="note" id="ftn364"><span class="noteLabel">364. </span><div class="noteBody">Rudolf Maister, »Naši grobovi«,<span style="font-style:italic">Tabor</span>, 26. 10. 1924, 3.</div> <a class="link_return" title="Go back to text" href="#ftn364_return">↵</a></div><div class="note" id="ftn365"><span class="noteLabel">365. </span><div class="noteBody">Toš, »Dr. Fran (Franjo) Rosina«, 9.</div> <a class="link_return" title="Go back to text" href="#ftn365_return">↵</a></div><div class="note" id="ftn366"><span class="noteLabel">366. </span><div class="noteBody">Vlasta Stavbar, <span style="font-style:italic">Politik Vekoslav Kukovec</span>: <span style="font-style:italic">Politično delovanje do leta 1918 </span>(Ljubljana: Inštitut za novejšo zgodovino, 2014), 267.</div> <a class="link_return" title="Go back to text" href="#ftn366_return">↵</a></div><div class="note" id="ftn367"><span class="noteLabel">367. </span><div class="noteBody">Toš, »Dr. Fran (Franjo) Rosina«, 18.</div> <a class="link_return" title="Go back to text" href="#ftn367_return">↵</a></div><div class="note" id="ftn368"><span class="noteLabel">368. </span><div class="noteBody">PAM, fond Fran Rosina, Pismo JDS, 5. 9. 1918, 1927122/4.</div> <a class="link_return" title="Go back to text" href="#ftn368_return">↵</a></div><div class="note" id="ftn369"><span class="noteLabel">369. </span><div class="noteBody">Rosana Hlevljak, Borka Stevanović, <span style="font-style:italic">Dr. Franjo Rosina: pozabljeni narodnjak</span>,<span style="font-style:italic">humanist in politik</span> (Maribor: Mladi za napredek Maribora. Raziskovalna naloga, 2000).</div> <a class="link_return" title="Go back to text" href="#ftn369_return">↵</a></div><div class="note" id="ftn370"><span class="noteLabel">370. </span><div class="noteBody">UKM, Rokopisna zbirka, Ms 353.</div> <a class="link_return" title="Go back to text" href="#ftn370_return">↵</a></div><div class="note" id="ftn371"><span class="noteLabel">371. </span><div class="noteBody">Rudolf Maister, »Naši grobovi«, <span style="font-style:italic">Tabor</span>, 26. 10. 1924, 3.</div> <a class="link_return" title="Go back to text" href="#ftn371_return">↵</a></div><div class="note" id="ftn372"><span class="noteLabel">372. </span><div class="noteBody">Sašo Radovanovič, <span style="font-style:italic">Mariborske ulice</span> (Maribor: Kapital, 2005), 210.</div> <a class="link_return" title="Go back to text" href="#ftn372_return">↵</a></div></div></div></body></html>