<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>PREDGOVOR</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">PREDGOVOR</span></h1><div class="foreword" id="index-front.1_div.5"><div class="pagebreak" id="pb.006"> [6] </div><div class="pagebreak" id="pb.007"> [007] </div><p>Osnovna intenca za oblikovanje imaginarne skupine osebnosti, ki je ne povezuje niti čas niti področje ustvarjanja, temveč edinole mesto Maribor, je želja po oblikovanju podpornega okolja <span style="font-style:italic">Novemu slovenskemu biografskemu leksikonu</span> (NSBL), katerega prvi zvezek (črka A) je izšel leta 2013. V ožjem uredništvu NSBL pogosto opažamo slabšo zastopanost osebnosti iz širšega mariborskega prostora v <span style="font-style:italic">Slovenskem biografskem leksikonu</span>, ki je izhajal med letoma 1925 in 1991. To je posledica velikih družbenih pretresov v mariborskem mikroprostoru 20. stoletja, ki so povzročali povečano fluktuacijo prebivalstva, pa tudi hoten ali nehoten izbris celotnih skupin ljudi, če omenimo zgolj nemško skupnost ali ruske emigrante v Mariboru. Pričujoča besedila biografskih študij skušajo odpreti pogled na bolj ali manj pozabljene ljudi, ki so se rodili v Mariboru ali so v njem ustvarjali, nekateri vse življenje, drugim pa je bilo mesto le ena od življenjskih postaj. Obravnava najmlajše osebnosti tokratnega nabora, baletnega plesalca in koreografa Edwarda Cluga, želi biti opomnik, da je edino relevantno zgodovinopisje tisto, ki verodostojno odraža stvarnost tako, da neprenehoma vzpostavlja komunikacijo s sedanjostjo.</p><p>Mariborčanka Mara Čepič je bila mezzosopranistka, učiteljica nemščine in francoščine, komunistka ter ločenka s tremi sinovi, ki je dala svoje stanovanje v neposredni bližini sedeža gestapa na razpolago organizatorjem odpora 1941. Operna pevka Erika Druzović se je v Mariboru rodila in v visoki starosti umrla, delovala pa je večinoma v tujini. Gledališka igralka Milena Godina ni nikoli pozabila Trsta, kjer se je rodila, v mariborski gledališki javnosti pa je kot pripadnica mariborskega angažiranega levo usmerjenega intelektualnega kroga tridesetih let 20. stoletja ostajala poosebljenje Matere Korajže. Duhovnik Lavoslav Gregorec je bil borec za nacionalno emancipacijo Slovencev, ruski emigrant in zdravnik Sergej Kapralov pa je svojo osebnost ovil v kopreno skrivnostnosti, ki še zmeraj vznemirja, med drugim literata in še eno mariborsko osebnost Toneta Partljiča, ki je tokrat nastopil v vlogi pisca.</p><p>Rodbina Khisl je bila predolgo lastnica mariborskega mestnega gradu, da bi jo smeli še naprej puščati vnemar, medtem ko se je ime gostinca Josefa Klička ohranilo vse do danes v imenu znane mariborske restavracije. Danilo Komavli je bil odvetnik, ki je med obema svetovnima vojnama pomagal postavljati na noge koncept človekovih pravic po njegovem popolnem zlomu v letih 1914–1918, Marijan Kramberger, genialni osamelec, je mesto Maribor gledal zunaj dotlej znanih miselnih registrov, zdravnik Amand Rak pa je pripomogel k oblikovanju mestnega muzeja. Odvetnika Franjo in Igor Rosina, oče in sin, sta močno vplivala na javno podobo mesta v svojem času, druga svetovna vojna pa je drugega podobno kot še enega odve<span class="pagebreak" id="pb.008"> [008] </span>tnika, Miloša Vauhnika, hipoma iztrgala iz varnega meščanskega zavetja. Karel Verstovšek je bil klasični filolog med politiki, Ivan Vomer pa učitelj in ravnatelj, ki mu socialistična oblast podobno kot Mari Čepič ni priznavala odporniških prizadevanj med drugo svetovno vojno.</p><p>Ob uredniški intenci za oblikovanje pričujočega tematskega zvezka Biografskih študij je treba omeniti še drugo: ta izvira iz pogleda zgodovinarke na specifičen mikroprostor, ki ga raziskovalno motri, a v njem hkrati živi in sooblikuje njegovo miselno krajino. V Mariboru pogosto slišimo, da mesto nima identitete. Nepoznavalca bi takšno resignirano jadikovanje utegnilo premotiti, da bi krilatico razumel dobesedno, a je le del nenehnega iskanja kolektivne biti. Nihče ne preizprašuje ažurneje svoje identitete kot skupnost, ki živi na meji – ne le na meji držav, temveč na meji svetov. Ker so Mariborčani prebivalci največjega slovenskega mesta na stičišču germanskega, slovanskega in ugrofinskega sveta, ki zaradi svoje geostrateške lege generira hitro spreminjanje družbenih okoliščin in s tem pogoste padce kolektivnih identitet, vzdržujejo izjemno visoko raven preizpraševanja o tem, kdo so, kam gredo, kako jih vidijo drugi, kaj so bili njihovi predniki in kam bodo spadali njihovi potomci. So v vrhunski kondiciji mrzličnega iskanja, tehtanja, primerjanja in ocenjevanja svojih identitetnih oprijemališč. Takšno stanje vzdraženosti slovenstva v večnem in nikoli potešenem iskanju lastnega jaza in izraza povzroča neuravnovešeno, nespokojno, za zunanjega opazovalca čudaško in kaotično miselno kopreno mesta. Vendar ta nemirna, nelogična in paradoksalna miselna pokrajina mesta hkrati odpira veličastno polje svobode, ki ga je vredno divje braniti v današnjem tehnicistično uravnavanem in dobičku podrejenem duhu Evrope, kakršnemu je podlegla večina sodobnih mest. Tematski zvezek <span style="font-style:italic">Mariborske osebnosti</span> želi pokazati, da so osnovni in edini relevanten mestotvorni element njegovi ljudje s pripadajočimi mnogovrstnimi ustvarjalnimi potenciali.</p><p>Iskrena hvala Borisu A. Novaku, ki je k monografiji prispeval pesmi o svoji teti Mari Čepič.</p><div class="byline">Maribor, januar 2018</div><div class="byline">dr. Mateja Ratej</div></div></div></body></html>