<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>MARA ČEPIČ</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">MARA ČEPIČ</span></h1><div class="ss1" id="index-body.1_div.2"><div class="pagebreak" id="pb.017"> [017] </div><div class="figure"><img src="media/02.png" alt="učiteljica, udeleženka odpora 1941 (*Sinj, 7. december 1895 – † Ljubljana,&#xA;                        22. januar 1982)" class="graphic"/><div class="caption">učiteljica, udeleženka odpora 1941 (*Sinj, 7. december 1895 – † Ljubljana, 22. januar 1982)</div></div><p>Ko govorimo o osebnostih v zgodovinskem dogajanju ali o osebnostih v zgodovini, je mogoče postaviti vrsto vprašanj, ki so vezana na eni strani na vlogo posameznika v zgodovini in na njegovo vplivanje na zgodovinsko dogajanje ali dogodke. V primeru Mare Čepič, ki jo je zgodovinsko dogajanje naredilo za osebo, ki je nekoliko vplivala na dogodke, gre še za preprosto dilemo, povezano z vprašanjem subjektivnosti ali pa objektivnosti avtorja zapisa predstavitve osebe, kar izhaja iz bližine avtorja do nje. Tako krvne kot čustvene bližine. Ta namreč lahko vpliva na objektivnost prikaza. Poznavanje osebe, še zlasti, če je ožji družinski član – v mojem primeru babica –, je lahko na eni strani prednost, saj lahko iz lastnih izkušenj ali izkušenj drugih bližnjih sorodnikov poznaš »ozadje«, ki je sicer bolj ali manj skrito drugim, na drugi pa zaradi čustvenega dejavnika težava. Ne glede na takšno dilemo je za avtorja zapisa o osebnosti, ki jo predstavlja, odločilno, da gradi svojo predstavitev na dejstvih, na gradivu, ki dejstva kažejo in potrjujejo.</p><p>Mara Čepič se je vpisala v zgodovinsko dogajanje zaradi okoliščin, ki so bile za mnoge, v primeru Slovencev za veliko večino, neugodne, kritične in usodne. Mara Čepič je bila pahnjena v drugo svetovno vojno, pri čemer je bila njena pridružitev odporu proti nemškemu okupatorju v Mariboru izraz osebne odločitve in upornega značaja. Njena odločitev za udeležbo v odporu proti okupatorju, ki je v Mariboru takoj ob svojem prihodu nastopil izrazito sovražno do Slovencev in slovenstva, pa tudi t. i. jugoslovanstva, je bila tudi izraz osebnega poguma. Zavedala se je, da je odpor proti nacistom oziroma nemškemu okupatorju smrtno nevarno početje. In pogum je Mara Čepič imela. In ne le v času vojne, ampak že pred njo, pa tudi po njej. V tok zgodovine je bila bolj ali manj potegnjena proti lastni volji, brez posebne želje po uveljavljanju, a jo je dogajanje oblikovalo v zgodovinsko osebnost. Poleg vseh t. i. zunanjih dejavnikov je na to vplival predvsem njen značaj. Bila je upornica, svobodomiselna ženska, pa tudi pravičnica in samaritanka. Tako jo je sicer posmehljivo označil gestapovec, ko je močno pretepenemu in mučenemu Slavku Šlandru obrisala kri z obraza, ko so ju peljali v mariborski sodni zapor. <span id="ftn28_return"><a class="notelink" title="Milica Ostrovška, Kljub vsemu odpor,1 (Maribor: Založba Obzorja, 1981), 178." href="#ftn28"><sup>28</sup></a></span></p><div class="pagebreak" id="pb.018"> [018] </div><p>Za samaritanko se je pokazala tudi v koncentracijskem taborišču, kamor je bila poslana zaradi sodelovanja v slovenskem osvobodilnem gibanju že jeseni 1941. Do drugih je imela običajno pozitiven odnos, ki se je kazal v pripravljenosti pomagati. Imela je lastnost človečnosti, ki se je kazal v odnosu do okolja kot pozitivna moralna lastnost. Kot tako so jo očitno spoznale v koncentracijskem taborišču Ravensbrück tudi sojetnice, ki so bile tam kot »asocialne«, družbi neprilagojene, prostitutke in kriminalke, t. i. črni trikotniki, in so bile običajno do političnih jetnic, t. i. rdečih trikotnikov, med katere je spadala tudi Mara Čepič, sovražno nastrojene. Kljub temu so ji sklenile pomagati pri obveznem marširanju na delo, ki ga zaradi težav s kolenom in kolkom ni zmogla, ker je bila po njihovem mnenju »spodobna politična«. <span id="ftn29_return"><a class="notelink" title="Mara Čepič, Žensko koncentracijsko taborišče Ravensbrück, rokopis 1963, v zapuščini M. Čepič (pri avtorju)." href="#ftn29"><sup>29</sup></a></span> Nepričakovana pohvala, ki pa je bila zelo povedna za osebnost Mare Čepič. To za njeno preživetje pomembno priznanje kaže, kako so Maro videli drugi – kot politično, a spodobno politično, ne izključujočo, ampak prej povezovalno. Želela je biti predvsem človek, pisano z veliko začetnico! In to ji je v razmerah, kakršne so bile v taborišču, vsekakor uspevalo. To velja tudi za čas po koncu vojne. Značaj Mare Čepič, kakor so ga v življenjskih okoliščinah v nacističnem koncentracijskem taborišču Ravensbrück opisale taboriščnice, ki so bile njeni politični usmeritvi bolj ali manj nasprotne ali do nje neopredeljene, je bil v veliki meri točen.</p><p>Mara Čepič je bila rojena v Sinju, v zaledju Dalmacije, v mestu, znanem po alki, viteški igri, ki se v tem mestu odvija vsako leto avgusta v znak zmage nad turškimi osvajalci leta 1715. Bila je krščena za Marijo, kot se je pač spodobilo, da slovenski starši imenujejo otroka ženskega spola. V Dalmaciji je postala Mara, ker so tam pač Marije hitro oprime to ime. Vzrok, da je bila rojena v tem takrat precej zakotnem mestecu v Dalmaciji, ki je bilo takrat del Avstro-Ogrske, je bil poklic njenega očeta. Anton Novak, po rodu Dolenjec iz Šmihela pri Novem mestu, je bil častnik, računski oficir, ki je imel na skrbi finance vsakokratne garnizije, v kateri je služil. Nenehno so ga premeščali iz ene garnizije v drugo in z družino se je selil iz kraja v kraj, iz enega majhnega mesta v drugo majhno mesto po Dalmaciji, včasih tudi v mesta ob morju, npr. v Zadar ali Šibenik. Očitno je bil v očeh nadrejenih politično ali vsaj narodnostno nezanesljiv. Žena Leopoldina, Gorenjka iz Kranja, je bila gospodinja. Kam so se selili, kažejo rojstni kraji otrok, ki so se rodili zakoncema Novak po najstarejši Mari (bila je sicer drugorojenka, prvi otrok zakoncev – deklica – je bil mrtvorojen). Sinovi so bili rojeni v raznih mestih in mestecih v Dalmaciji: Jerolim/Jerko (1898–1933) v Sinju, Rudolf (1901–?) in najmlajši sin Miroslav/Mirko (1918–1943) v Zadru, Anton/Ante (1911–1991) v Benkovcu. Leon/Leo oziroma Lavoslav je bil rojen leta 1906 v Mariboru (v krstno knjigo Župnije sv. Marije v Mariboru vpisan kot Leopold Konrad<span id="ftn30_return"><a class="notelink" title="Mateja Ratej, »Mariborske poti Leona Novaka-Feliksa«, Prispevki za novejšo zgodovino, št. 1 (2015): 24." href="#ftn30"><sup>30</sup></a></span>). Kapetan Anton Novak je namreč takrat dobil »prekomando« v Maribor, kjer je z družino bival ne polni dve leti. Bivanje v Mariboru pa je zakoncema Novak ostalo v tako lepem spominu, da sta se po zlomu avstro-ogrske monarhije odločila za naselitev v mestu pod Pohorjem. Ustrezali so jima klima, lepa okolica, pa tudi ljudje, ki so se jima zdeli nenavadno odprti in veseli. Tako so v začetku leta 1919 postali Mariborčani. Kupili so hišo v Melju v tedanji Wilsonovi ulici. Na nek način je pomenila njihova selitev v Maribor po prvi svetovni vojni krepitev slovenstva v do tedaj »nemškem« Mariboru.</p><div class="pagebreak" id="pb.019"> [019] </div><p>Mara je otroštvo in tudi leta, ki jih označujemo kot čas pubertete, preživela v Dalmaciji, razen krajšega obdobja, ko je družina Novak živela v Mariboru. »Pogoste selitve, ki jih izpričujejo kraji rojstev otrok zakoncev Novak, so članom družine dajale izstopajoč pečat duhovne odprtosti in življenjske neustrašnosti,« je v večkratnih, stalnih selitvah družine Novak našla pozitivno stran zgodovinarka Mateja Ratej, ko je orisala politično delovanje »Mariborčana«, Marinega brata Lea Novaka, v tridesetih letih 20. stoletja in na začetku druge svetovne vojne. <span id="ftn31_return"><a class="notelink" title="Prav tam, 25." href="#ftn31"><sup>31</sup></a></span> Vsekakor ta ugotovitev velja tudi ali kar predvsem za Maro. Bivanje v takrat multikulturni in multinacionalni Dalmaciji ji je dalo duhovno širino in tudi toleranco do med seboj precej različnih ljudi.</p><p>Da je bila Mara edina hči, pa še najstarejši otrok zakoncev Novak, jo je do neke mere zaznamovalo in opredelilo. Poleg tega je od ranega otroštva (ali kar od rojstva, kar je ostala nekakšna skrivnost njene matere) imela težave s kolkom, zaradi česar je nekoliko šepala. V nemškem koncentracijskem taborišču si je poškodovala še koleno leve noge, ki je zaradi improviziranega zdravljenja ostalo trdo, zato si je pri hoji morala pomagati s palico.</p><p>Na začetku dvajsetih let 20. stoletja je družina prišla v neugoden socialen položaj, saj so očeta Antona kot nekdanjega avstro-ogrskega častnika zaradi njegovega kritičnega odnosa do novih oficirskih kolegov in njihovega poveličevanja »srbstva« ter nezaupanja v nekdanje avstro-ogrske oficirje odpustili iz vojske Kraljevine SHS. Ob tem mu je zaradi razžalitve visokih oficirjev, ko se je uprl njihovi interpretaciji superiornosti Srbov v jugoslovanski državi, grozilo vojaško sodišče, ki se mu je uspešno izogibal s hlinjenjem neuravnovešenosti.</p><p>Kmalu nato se je Mara poročila z Maksom Čepičem iz številčno velike mariborske družine. Zakon ni bil srečen, kajti mož je bil neodgovoren, uživač življenja, šarmer in iskalec sreče v kartah, hazarder, kar je vplivalo tudi na njeno začeto kariero koncertne pevke. Bila je mezzosopranistka in je nastopala predvsem s samospevi (Ljubljana, Zagreb), velikokrat ob klavirski spremljavi brata in komponista Leona. Zakonca Mara in Maks Čepič sta imela tri sinove: Maks je bil rojen maja 1925, Leo (klicali so ga Moric, zaradi navezave na risano zgodbo Wilhelma Buscha Max und Moritz, pri nas znano kot Picko in Packo) novembra 1926 in Mirko oktobra 1927. Zaradi nestanovitnosti moža Maksa, ki ni čutil posebne odgovornosti do družine, poleg tega ni imel stalnih dohodkov, je zakon na začetku tridesetih let 20. stoletja razpadel. Zakonca sta se tudi uradno razvezala. Mara je ostala sama s tremi takrat še sorazmerno majhnimi otroki, kar je bilo za samohranilko huda življenjska preizkušnja, še zlasti v patriarhalni in moralistično-klerikalni družbi, kot je bila takrat slovenska, in v sorazmerno majhnem mestu, kar je takrat bil Maribor. Poleg tega pa je bil to čas velike svetovne gospodarske krize. Pred tem je Mara zaradi skrbi za družino opustila kariero koncertne pevke. Življenjske razmere in izkušnje, ki jih je doživljala kot ločenka in samohranilka, so jo oblikovale v borko za enakopravnost žensk v družbi. Ni se strinjala s »suženjsko vlogo ženske«, kot jo je ta imela v takratni družbi, ko je morala biti pokorna možu in biti predvsem gospodinja in mati.</p><p>Ko je ostala sama z otroki, so ji po svojih močeh pomagali starši. Marina starša sta bila leta 1932 prisiljena prodati hišo v Melju, ki sta jo kupila ob prihodu v Maribor po koncu prve svetovne vojne, in se preseliti v najemniško stanovanje na Taboru, v Stritarjevo ulico (danes Ulica pariške komune), kjer sta bivala do smrti Antona leta 1948. Stara starša sta prevzela skrb <span class="pagebreak" id="pb.020"> [020] </span>za najmlajšega Marinega sina, Mara pa se je podala za delom po ožji in širši domovini; živela je v Ljubljani, Beogradu in se nazadnje za nekaj let, sredi tridesetih let 20. stoletja, ustalila v Murski Soboti. Tam je sebe in otroke preživljala s poučevanjem tujih jezikov, nemščine, angleščine in francoščine, in klavirja. Poleg tega je bila politično angažirana; organizirala je žensko društvo, v katerem so bile t. i. napredne ženske, in ga vodila. Leta 1938 se je vrnila v Maribor.</p><p>Znanje jezikov, za katere je imela velik smisel, ji je v življenju zelo pomagalo. Tako za preživljanje kot za preživetje v času druge svetovne vojne. Znanje nemščine, ki je bila v družini Novak pred prvo svetovno vojno tudi pogovorni jezik, vsaj med očetom in sinovoma Jerkom in Rudolfom, ki sta bila kadeta, ji je prišlo zelo prav zlasti v času druge svetovne vojne. Odlično znanje nemščine ji je omogočilo tudi preživetje v nemškem koncentracijskem taborišču.</p><p>V Murski Soboti, živeli so v t. i. socialnem stanovanju v gradu, se je zbližala z levičarskimi izobraženci oziroma s komunističnim krogom, na čelu katerega je bil Štefan Kovač, vodilna prekmurska komunistična osebnost. Leta 1937 je Mara postala članica Komunistične partije Slovenije/Jugoslavije; vanjo jo je sprejel Kovač. Na Marino odločitev o pridružitvi takrat prepovedani komunistični stranki je v veliki meri vplivalo delovanje njenih bratov Leona in Anteja, ki sta bila takrat že »izgrajena« revolucionarja. Prvi v Mariboru, <span id="ftn32_return"><a class="notelink" title="Ratej, »Mariborske poti Leona Novaka«, 22–41." href="#ftn32"><sup>32</sup></a></span> drugi pa v študentskem gibanju na ljubljanski univerzi, <span id="ftn33_return"><a class="notelink" title="Slavko Kremenšek, Slovensko študentovsko gibanje 1919–1941 (Ljubljana: Mladinska knjiga, 1972)." href="#ftn33"><sup>33</sup></a></span> kjer se mu je pridružil še brat Mirko. Leta 1942 je postal Mirko tako za osvobodilno gibanje kot za njegove nasprotnike kot zloglasni »komisar Fric« utelešenje temnih plati partizanstva, t. i. vojvodstva. Ante je študiral pedagogiko, Mirko pa geografijo. Bratje Novak so bili v tridesetih letih 20. stoletja zaradi svoje politične dejavnosti dobro znani policiji v Mariboru. Mara se njihovi aktivnosti in njihovemu aktivizmu sicer ni pridružila, saj je morala preživljati družino, sinove. Je pa pri njej v letu 1940, potem ko je bil izključen s celjske gimnazije in je zato nadaljeval šolanje na mariborski, okoli pol leta bival Karel Destovnik, pesnik Kajuh. Vplival je predvsem na najstarejšega Marinega sina Maksa, ki je postal politično aktiven na levici.</p><p>Po vrnitvi iz Murske Sobote v Maribor je Mara Čepič postala t. i. zasebna uradnica, vodila je »agencijo Avala«, ki se je ukvarjala z distribucijo oziroma prodajo časopisov in revij. To ji je omogočalo stike z mnogimi, ki so mislili podobno ali enako kot sama, zlasti glede nevarnosti nacizma, ki je stal na mejah jugoslovanske države. Ker je znala angleško, je po okupaciji Maribora obiskovala britanske vojne ujetnike, zaprte v Melju, ki so jih Nemci zajeli na Kreti maja 1941. Njeno stanovanje na Kolodvorski ulici v neposredni bližini železniške postaje in sedeža gestapa (danes Kidričev trg) je kmalu (za kratek čas do njene aretacije) postalo osrednja točka delovanja odpora proti okupatorju v Mariboru. Po aretaciji Marinega najstarejšega sina Maksa, ki je skupaj s somišljeniki trosil po Mariboru t. i. potrosne listke s protiokupatorskimi oziroma odporniškimi gesli, je bilo stanovanje pod nadzorom gestapa. <span id="ftn34_return"><a class="notelink" title="Ostrovška, Kljub vsemu odpor,1, 175–178; Marijan Žnidarič, Do pekla in nazaj; nacistična okupacija in narodnoosvobodilni boj v Mariboru 1941–1945 (Mar…" href="#ftn34"><sup>34</sup></a></span></p><p>Ko so policisti 7. avgusta 1941 vdrli v stanovanje Mare Čepič, je bilo pri njej nekaj poglavitnih organizatorjev odpora v Mariboru in na Štajerskem. Vsi so bili aretirani in so nato doživljali različne usode. Slava Klavora je bila ustreljena kot talka 24. avgusta 1941 na dvorišču mariborskih sodnih zaporov, Bojan Ilich je bil ustreljen kot talec 23. septembra 1941 na dvorišču mariborskih sodnih zaporov, aretirani so bili tudi Rado Iršič, Lizika Kanič, Slava Zidanšek, Sonja Oman, Slavko From, Bogdan Spindler (ustreljen kot talec 30. oktobra 1941 na dvorišču mariborskih <span class="pagebreak" id="pb.021"> [021] </span>sodnih zaporov) in dr. Franc Pihler. Prav tako so aretirali Slavka Šlandra, ki je bil na poti v stanovanje (bil je maskiran kot pripadnik folksdojčerjev v irhaste hlače in bele dokolenke) in je, ko je videl, da iz hiše vodijo aretirano Slavo Klavoro, napadel gestapovce. Ti so ga po kratkem begu ujeli; bil je ustreljen kot talec istega dne kot Klavora pod imenom Franz Weber, saj kljub preiskavi in mučenju gestapu ni uspelo ugotoviti njegove prave identitete.</p><p>Z omenjeno aretacijo je padla takrat najpomembnejša postojanka odporniškega gibanja v Mariboru in na slovenskem Štajerskem. Slavka Šlandra je na mestu vodje odpora na slovenskem Štajerskem nadomestil Marin brat Leo, ki je dober mesec pozneje prav tako padel v roke gestapa in je bil 30. oktobra 1941 ustreljen na dvorišču mariborskih sodnih zaporov. Takrat je bila Mara že v zaporu na Dunaju. Na zaslišanjih je ves čas trdila, da so aretirani v njenem stanovanju prihajali na učne ure klavirja ali tujih jezikov. Gestapovci so jo skušali zlomiti tudi tako, da so privedli v pisarno, kjer jo je zasliševal zloglasni šef gestapa v Mariboru in na Spodnjem Štajerskem Otto Lurker, njenega najstarejšega sina Maksa (aretiran je bil že julija 1941) in ji grozili, da ga bodo pred njenimi očmi ustrelili. <span id="ftn35_return"><a class="notelink" title="Ostrovška, Kljub vsemu odpor,1, 185." href="#ftn35"><sup>35</sup></a></span> Zagrozili so ji, da bodo preostala sinova poslali v sirotišnico; Lea so mučili tako, da so mu s škarjicami za nohte strigli lase, da bi jim povedal kaj o obiskovalcih njihovega doma, pri čemer so poskrbeli, da so škarjice odrezale čim več kože po glavi. Na koncu so Marina sinova predali v varstvo starim staršem, vendar s pretnjo, da bo celotna družina poslana v koncentracijsko taborišče, če se bosta vnuka ukvarjala s prepovedano dejavnostjo.</p><p>Na koncu zaslišanja Mara ni hotela podpisati zapisnika oziroma »priznanj«, češ da je v njem preveč slovničnih napak. V razmerah, ko ji je šlo za glavo, je bila »freh« oziroma predrzna. Očitno pa se gestapovcem ni zdela tako nevarna ali kriva, da bi jo uvrstili med t. i. talce, ki so jih začeli streljati na dvorišču mariborskih sodnih zaporov za vsako oboroženo dejanje odpora. Iz Maribora so jo poslali v zapor na Dunaj, kjer je bila do 1. novembra 1941, od tam pa v nemško koncentracijsko taborišče za ženske Ravensbrück, kjer je postala jetnica 8281.</p><p>V Ravensbrücku je bila Mara peta Slovenka. Desetega septembra 1941 so prispele tja prve štiri z Gorenjske: Marija Vovk, Ana Pavlinova, Marija Žumer - Potočnik in Olga Filo (kot madžarska državljanka je bila kmalu izpuščena). Marija Žumer je bila znana predvojna komunistka, ki je bila leta 1936 zaprta v beograjski Glavnjači, znani kot mučilnici komunistov, o čemer je napisala knjižico <span style="font-style:italic">70 dni v Glavnjači</span>. Umrla je februarja 1944, uradno zaradi zastoja srca. Bila je med vodilnimi organizatorkami odporniškega gibanja interniranih Slovenk v taborišču. Angela Piskernik pa je jetniški vsakdan opisala takole:</p><blockquote class="quote"><p>»Taborišče Ravensbrück je bilo pravo mesto z visokim obzidjem in še višjo žično ograjo, v katero je bil napeljan električni tok. Ulice med lesenimi barakami so bile široke, najširša je bila taboriščna cesta, naš zborni prostor. Posute so bile s premogovim prahom. Ko je deževalo, se je lepilo črno blato na cokle, da si le s težavo dvigal noge in se pomikal naprej. Ko pa je bilo suho in vetrovno, je pronical črni prah skozi obleko in perilo.« <span id="ftn36_return"><a class="notelink" title="Angela Piskernik, »Zapiski iz Ravensbrücka«, v: Koroška v borbi: spomini na osvobodilno borbo v slovenski Koroški (Celovec: Zveza bivših partizanov Sl…" href="#ftn36"><sup>36</sup></a></span></p></blockquote><p>Bivanje Mare Čepič v Ravensbrücku vse do osvoboditve taborišča je imelo v njenem <span class="pagebreak" id="pb.022"> [022] </span>življenju posebno mesto, morda kar osrednje. V razmerah nacističnega nasilja, ki je vladalo v taborišču, ji ni uspelo le ohraniti življenja, ampak tudi delovati zoper tamkajšnji »sistem«; svoj boj je razumela kot »boj brez puške«. V Ravensbrücku je bila ena osrednjih osebnosti med slovenskimi jetnicami in njihova vez z jetnicami drugih narodov. Jetnica Anica Vodišar Rak je o Mari povedala: »Med prvimi Slovenkami, ki sem jih spoznala, je bila tudi Mara Čepič. Ker je znala več jezikov in bila tudi po naravi zelo družabna, je bila tudi ona že povezana z jetnicami drugih narodnosti. Malo po malo, zlasti po smrti Marije Žumer, je postala najbolj znana Jugoslovanka v Ravensbrücku.« <span id="ftn37_return"><a class="notelink" title="Ravensbrück: FKL – žensko koncentracijsko taborišče (Ljubljana: Partizanska knjiga, 1971), 205." href="#ftn37"><sup>37</sup></a></span> Ker je ob njenem prihodu v taborišče nemška jetnica (bila je zaprta kot komunistka, ki je imela možnost vpogleda v dokumente novih jetnic) opazila, da je Mara označena kot članica KPJ, je poskrbela, da je bila Mara dodeljena »bloku«, kjer so bile nemške in avstrijske komunistke in socialdemokratke. Šlo je za »elito« med jetnicami, ki je bila v Ravensbrücku vse od ustanovitve taborišča, kar je Mari Čepič dajalo možnost, da je pomagala sojetnicam Slovenkam, saj so mnoge jetnice iz omenjenega bloka delale v taboriščni upravi. Vsekakor je mogoče pritrditi mnenju zgodovinarke Silvije Kavčič, ki je v kratkem portretu Mare Čepič zapisala: »Za vse preživele jetnice koncentracijskega taborišča Ravensbrück pa je Mara Čepič za vedno ostala pomembna osebnost.« <span id="ftn38_return"><a class="notelink" title="Silvija Kavčič, Preživele smo in spominjamo se: slovenske jetnice v ženskem koncentracijskem taborišču Ravensbrück (Ljubljana: ZAK, 2008), 37." href="#ftn38"><sup>38</sup></a></span> Po vojni so ji mnoge sojetnice priznale, da brez njene pomoči ne bi preživele taborišča.</p><p>O bivanju in delovanju Mare Čepič v Ravensbrücku je mogoče povedati mnogo, tudi na podlagi njenih spominskih zapisov ter ohranjenih dnevniških zapisov (dnevnik je pisala le do pomladi 1942). Bila je dobra opazovalka, imela je dober spomin in je pozneje marsikaj, kar se je dogajalo v taborišču, zapisala. Pri tem ni govorila o sebi, ampak o drugih, o sojetnicah, o razmerah v taborišču ipd. Zato ni naključje, da je Silvija Kavčič kot »vzorčno« osebo v svoji študiji o Slovenkah v tem taborišču vzela prav Maro. Druga takšna oseba je bila v njeni raziskavi Angela Vode. <span id="ftn39_return"><a class="notelink" title="Angela Vode, »Spomini na suženjske dni«, v: Spomin in pozaba. Zbrana dela Angele Vode, III. knjiga (Ljubljana: Krtina, 2000)." href="#ftn39"><sup>39</sup></a></span> Tudi ona je bila dobra opazovalka in pričevalka o »umiranju na obroke« v tem nemškem koncentracijskem taborišču. Bila je med redkimi, ki so zapustile Ravensbrück oziroma so bile izpuščene in so se lahko vrnile domov. <span id="ftn40_return"><a class="notelink" title="Angela Vode, Skriti spomin (Ljubljana: Nova revija, 2004), 108." href="#ftn40"><sup>40</sup></a></span></p><p>Vsekakor je bila Angela Vode drugačna od Mare Čepič, kar velja tako za čas bivanja v taborišču kot tudi glede političnih pogledov. Pa tudi izkušenj taboriščnega življenja. Šlo je za srečanje dveh osebnosti, spominov in pogledov. Angela Vode, ki je sedaj prava avtoriteta tudi glede Ravensbrücka in razmer v njem, je o Mari Čepič v svojih spominih na »suženjske dni« zapisala pohvalne in zahvalne besede:</p><blockquote class="quote"><p>»Moj položaj je rešila rojakinja Mara, ki je bila že tri leta v taborišču in je imela med jetnicami velik ugled, katerega je v polni meri zaslužila. Bila je značajna, ni bila dostopna niti najmanjši korupciji, a to je bilo v taborišču zelo veliko. Za Slovenke je zelo veliko pomenila. Ker je imela veliko poznanstva med vodilnimi jetnicami vseh narodnosti, je imela možnost zelo dosti pomagati. In to je vedno storila, kadarkoli je mogla. Malokatera ženska se je tako zavedala <span class="pagebreak" id="pb.023"> [023] </span>svojih dolžnosti do rojakinj in drugih sotrpink kot Mara. Bila je moralno visoko stoječ človek, vsem nam v vzgled. Vsem nam je bila tudi vestna in spretna svetovalka.« <span id="ftn41_return"><a class="notelink" title="Vode, Spomin in pozaba, 249–250." href="#ftn41"><sup>41</sup></a></span></p></blockquote><p>Mari Čepič je, denimo, uspelo, da je avstrijska socialdemokratka in vodja t. i. lagerske policije, ki so jo sestavljale jetnice, vanjo vključila tudi Slovenke. Po povezavah s »prominentkami« (jetnicami s položajem oziroma »službo«, ki jim je omogočala pomagati sojetnicam) je Mara lahko vplivala tudi na to, kje je določena jetnica delala. Tako je Angeli Vode priskrbela nekoliko lažje delo ročnih pletilj, ki so pletle nogavice za nemške vojake. Prav tako je zagotovila Vodetovi, da je bila sprejeta v bolniški blok. <span id="ftn42_return"><a class="notelink" title="Prav tam, 250, 303." href="#ftn42"><sup>42</sup></a></span></p><p>Brez pretiravanja je mogoče za Maro Čepič reči, da je bila legenda med taboriščnicami, in to takrat kot tudi po vojni. To je veljalo tako za Slovenke kot – ali še bolj – za taboriščnice drugih narodov oziroma iz drugih držav. Mara Čepič je bila po vojni vse do svoje smrti med t. i. Ravensbrückčankami zelo cenjena oseba. Prihajalo je do neprijetnosti, ko so na kakšnem mednarodnem srečanju taboriščnic iz Ravensbrücka vse želele pozdraviti Maro in z njo govoriti, čeprav ni bila vodja slovenske ali jugoslovanske delegacije na takšnem srečanju, ampak le njena članica. To spoštovanje si je prislužila s človečnostjo, solidarnostjo, kolegialnostjo, skrbjo za sojetnice, ki jim je bila mentorica in tudi zaščitnica. <span id="ftn43_return"><a class="notelink" title="Kavčič, Preživele smo in spominjamo se, 90." href="#ftn43"><sup>43</sup></a></span> Zanje je bila »Titoline«, kot jo je mnogo pozneje v nekem pismu hudomušno, a z veliko naklonjenosti in občudovanjem, imenovala njena avstrijska sotrpinka iz taborišča Ravensbrück. <span id="ftn44_return"><a class="notelink" title="Silvija Kavčič, » 'Meine liebe Titoline' – Mara Čepič in Rosa Jochmann, prijateljstvo v pismih«, Borec, št. 644–647 (2007): 60–65." href="#ftn44"><sup>44</sup></a></span></p><p>Zaščitnica mnogih je bila Mara tudi po vojni, ko so jetnice med seboj razčiščevale, kaj in zakaj je katera kaj storila ali česa ni storila, zakaj se je tako v določenem trenutku ali položaju obnašala ipd. Kot »pričo« in »razsodnico« so mnoge klicale na pomoč Maro Čepič. Rada je pomagala, saj takšno razčiščevanje mnogim ni pomenilo le moralnega zadoščenja, ampak tudi vprašanje materialnega in socialnega preživetja. V Maribor se je Mara Čepič vrnila po dolgi, naporni in nevarni poti 12. avgusta 1945.</p><p>Mara Čepič je bila v dejavnosti odpora proti okupatorju v Mariboru in na Štajerskem vpeta trikrat; v prvem primeru je bila sama udeležena, v ostalih dveh pa je bila udeležena le posredno. Zato pa čustveno zelo neposredno. Prvi primer je bil njena aretacija na začetku avgusta 1941, ki se je zanjo končala v koncentracijskem taborišču. Drugi primer se je zgodil, ko je bila že v zaporu. Dober mesec po njeni aretaciji je gestapo ujel njenega brata Leona, ki je po Šlandru prevzel njegovo funkcijo in vlogo v organiziranju odpora, ter ga konec oktobra kot talca ustrelil. Vse je bilo v sklopu t. i. proval, ko je gestapu po vsej slovenski Štajerski uspelo aretirati vodilne v odporu in tako razbiti organizacijo odpora, pri čemer je šlo nemalokrat tudi za izdaje. Leonu Novaku so takrat tovariši vzeli »dobro ime«, saj so ga obtožili izdaje, češ da se ni dovolj hrabro »držal« na zaslišanjih in pri mučenju. <span id="ftn45_return"><a class="notelink" title="Ratej, »Mariborske poti Leona Novaka«, 37–39." href="#ftn45"><sup>45</sup></a></span></p><p>Tretji primer pa je Maro zadel kot mater; šlo je za tragično smrt njenega najstarejšega sina Maksa. Maks Čepič je bil aretiran 20. julija 1941 zaradi trosenja listkov s protiokupatorsko <span class="pagebreak" id="pb.024"> [024] </span>vsebino; konec avgusta je bil v prvem transportu jetnikov, ki so jih poslali Nemci v koncentracijsko taborišče Mauthausen, od koder so ga (kot večino iz tega transporta) izpustili čez pol leta. Nato so ga poslali na prisilno delo v okolico Gradca, od koder je pobegnil in se prebil na Pohorje k partizanom. Bil je politični komisar 1. bataljona Pohorskega odreda, nato pa 1. bataljona Zidanškove brigade. Umrl je kot žrtev t. i. pohorske afere: partizani so ga ubili po hudem mučenju nekje na Moravškem konec februarja 1944.</p><p>Do partizanskih pobojev v lastnih vrstah na osvobojenem ozemlju na Moravškem in na Pohorju je prišlo zaradi sumničenj in celo paranoje pred četniki (t. i. plavo gardo) in gestapom, ki je zavladala med partizani na Pohorju jeseni 1943 in pozimi 1944. Govorice je sprožil srbski prišlek med slovenske partizane na Pohorju Aleksandar Vojinović - Vojin. <span id="ftn46_return"><a class="notelink" title="Jurij Štesl, Pohorska afera: krvavi izpadi štajerskih partizanov med jesenjo 1943 in pomladjo 1944 (Ljubljana: Študijski center za narodno spravo, 200…" href="#ftn46"><sup>46</sup></a></span> Zaradi obtožb, da so sodelavci gestapa in četništva, je bila od lastnih »tovarišev« ubita vrsta partizanov, med njimi tudi Maks Čepič, partizan Iztok. Maro Čepič je kruta smrt sina zelo prizadela in tudi žalila. Po vojni jo je večkrat izzval eden od storilcev ali vsaj prič dogajanja na Pohorju (po vojni je bil udbovec), ki je ob vsakem naključnem srečanju namigoval na krivdo Maksa Čepiča in se glasno spraševal, kako je lahko ona kot invalidna oseba preživela taborišče brez sodelovanja z nacisti.</p><p>Po vojni je odnos oblasti do preživelih taboriščnic iz Ravensbrücka segal od brezbrižnosti do nezaupanja in sumničenja. Ob vrnitvi domov niso bile deležne nikakršnega priznanja oblasti, ampak očitkov, da so preživele zaradi (spolnega) vdajanja nacistom. Sumničenja in prikritega obtoževanja so bile deležne zlasti članice partije, ki so v taborišču organizirale sojetnice in skrbele za »red«, ki je bil eden od bistvenih pogojev za preživetje. Zaradi tega so jim očitali, da so sodelovale s taboriščnim vodstvom, ki je tudi stremelo k redu in čistoči, saj so se nacisti bali epidemij nalezljivih bolezni. Članice partije, med temi tudi Maro Čepič, so tisti, ki niso doživeli nacističnega taborišča, sumničili, da so sodelovale z gestapom in s taboriščno upravo. O Mari in njenem delovanju v Ravensbrücku je UDB spraševala leta 1948 tudi Angelo Vode, ko je bila ta že v zaporu. <span id="ftn47_return"><a class="notelink" title="Vode, Skriti spomin, 153." href="#ftn47"><sup>47</sup></a></span> Očitno so oblasti pripravljale sodni proces, podoben tistim, ki so dobili ime dachauski procesi, tudi za Ravensbrück, v njem pa bi imela Mara Čepič eno glavnih, če ne kar glavno vlogo. To posredno kažejo tudi dokumenti. <span id="ftn48_return"><a class="notelink" title="Arhiv Republike Slovenije, AS 1546, Zbirka biografij vidnejših komunistov in drugih javnih osebnosti, 1937–1990." href="#ftn48"><sup>48</sup></a></span></p><p>Mara Čepič je bila poleg tega v očeh oblastnikov sumljiva tudi zaradi sina Maksa in bratov Leona ter Mirka. Mirko Novak je bil geograf, umrl je v nemški zasedi nekje pod Stolom na začetku leta 1943, kar je bila uradna različica njegove smrti. Pojavljale so se govorice tudi o tem, da so ga ubili partizani neznano kdaj in kje. »Komisar Fric« je bil za vodstvo narodnoosvobodilnega gibanja dobrodošel grešni kozel: pripisali so mu vsa nečedna dejanja, storjena poleti 1942 na ozemlju, ki so ga takrat nadzorovali partizani (osvobojenem ozemlju), kjer sta se razširila samopašnost komandantov in komisarjev posameznih partizanskih enot in njihov teror nad civilnim prebivalstvom, t. i. vojvodstvo. Kolikšen je bil pri tem delež (ali krivda) Mirka Novaka, ni nihče nikoli ugotavljal. Marinima bratoma Mirku in Leonu je tako povojna oblast <span class="pagebreak" id="pb.025"> [025] </span>vzela dobro ime, kar je posredno občutila tudi Mara, čeprav je bila glede smrti Maksa pri oblasti prisotna zadrega, saj je vodstvo osvobodilnega gibanja politično obsodilo početje na Štajerskem (t. i. pohorsko afero), a povzročiteljev ni preganjalo ali kaznovalo.</p><p>Po vojni Mari Čepič ni bil priznan t. i. status prvoborke (prvoborci so dobili t. i. spomenico, posebno družbeno, politično priznanje). Razlog za to naj bi tičal v dejstvu, da do aretacije ni delovala »organizirano«, da njenega delovanja v odporu, ko je bilo pri njej doma središče odpora v Mariboru in na vsem slovenskem Štajerskem (javka, tiskarna ilegalnega tiska ipd.), ni priznalo vodstvo KPS in OF.</p><p>Po vojni je ostala družbeno angažirana, delovala je na področju t. i. ljudske prosvete, ni pa imela nobenih pomembnih političnih funkcij. Si jih niti ni želela. Do upokojitve na začetku šestdesetih let 20. stoletja je bila profesorica tujih jezikov, nemščine, angleščine in francoščine, na mariborskem učiteljišču. Tudi kot profesorica je marsikdaj v korist dijakov nastopila proti strogi ravnateljici. O tem zgodovina sicer molči, je pa ostalo v spominu marsikaterega njenih nekdanjih dijakov. Umrla je v ljubljanskem kliničnem centru po možganski kapi. Pokopana je v Mariboru.</p><p>Glede na vprašanje, postavljeno na začetku, kdo in zakaj postane nekdo zgodovinska osebnost, ki se je zapisala v zgodovino, ker je v preteklosti storila nekaj, kar je pomenilo nekaj drugačnega, posebnega in tudi odločilnega ali vsaj odločujočega za sodobnike in tudi za prihodnost, je o Mari Čepič mogoče ugotoviti, da si je mesto v zgodovini »prislužila« predvsem s svojim odnosom do sočloveka. S skrbjo in zavzemanjem za druge. Za sotrpine v nemškem nacističnem koncentracijskem taborišču med drugo svetovno vojno. Bila je vidna, ne toliko pomembna mariborska osebnost, saj ni bila kakšen veljak, ni bila rojena Mariborčanka in si mesta v spominu Maribora, v katerem pa je živela večji del življenja, ni »prislužila« predvsem tam, ampak, ker je bila osebnost, ki je v najtežjih razmerah bila in ostala človek. Postala je osebnost, ker je bila človek do soljudi!</p><div class="abstract" id="index-body.1_div.2_div.1"><h2><span class="head">POVZETEK</span></h2><p>Mara Čepič se je v mladosti ukvarjala z igranjem klavirja, študirala je tudi solopetje; bila je mezzosopranistka, ki je do začetka tridesetih let 20. stoletja pogosto nastopala kot koncertna pevka. Poleg glasbe je imela velik smisel za tuje jezike. Zlasti odlično znanje nemščine se je izkazalo v njenem življenju in za preživetje za zelo pomembno. Na začetku dvajsetih let se je poročila z Maksom Čepičem; imela sta tri sinove (Maks, Leo, Mirko). Zaradi nestanovitnosti moža Maksa je zakon po nekaj letih razpadel. Sredi tridesetih let 20. stoletja se je Mara Čepič za nekaj let preselila v Mursko Soboto, kjer se je zbližala s tamkajšnjimi levičarskimi izobraženci oziroma komunističnim krogom. Leta 1938 se je z otroki vrnila v Maribor. Njeno stanovanje na Kolodvorski ulici (danes Kidričev trg) je postalo središče komunistične dejavnosti v Mariboru. To je ostalo tudi v prvih mesecih okupacije, vse do 7. avgusta 1941, ko je Maro Čepič in še vrsto drugih vodilnih pripadnikov osvobodilnega gibanja v Mariboru v njenem stanovanju aretiral gestapo. Od novembra 1941 je bila jetnica v nacističnem ženskem koncentracijskem taborišču Ravensbrück. Glede njenega delovanja v taborišču je mogoče Maro Čepič označiti za eno osrednjih osebnosti med slovenskimi in jugoslovanskimi jetnicami, pa tudi širše. V Maribor se je vrnila 12. avgusta 1945. Kot druge jetnice iz Ravensbrücka tudi ona ni bila deležna nikakršnega priznanja oblasti, ampak <span class="pagebreak" id="pb.026"> [026] </span>nezaupanja in sumničenja. Sumničenju, zakaj in kako je preživela taborišče, je bila izpostavljena predvsem Mara. Po vojni ni dobila statusa prvoborke, kljub temu je bila družbeno angažirana. Poklicno je bila do upokojitve na začetku šestdesetih let 20. stoletja profesorica tujih jezikov na mariborskem učiteljišču.</p></div><div class="bibliography" id="index-body.1_div.2_div.2"><h2><span class="head">VIRI IN LITERATURA</span></h2><div class="ss3" id="index-body.1_div.2_div.2_div.1"><h3><span class="head">ARHIVSKA VIRA</span></h3><p>Zapuščina Mare Čepič – pri avtorju.</p><p>Arhiv Republike Slovenije, SI AS 1546, Zbirka biografij vidnejših komunistov in drugih javnih osebnosti, 1937–1990.</p></div><div class="ss3" id="index-body.1_div.2_div.2_div.2"><h3><span class="head">MONOGRAFIJE/ČLANKA</span></h3><div class="biblfree">Fajdiga, Mirko. <span style="font-style:italic">Pohorski partizani 1943: od padca Pohorskega bataljona do ustanovitve Zidanškove – Pohorske brigade</span>. Maribor: Založba Obzorja, 1985.</div><div class="biblfree">Kavčič, Silvija. <span style="font-style:italic">Preživele smo in spominjamo se: slovenske jetnice v ženskem koncentracijskem taborišču Ravensbrück</span>. Ljubljana: ZAK, 2008.</div><div class="biblfree">Kavčič, Silvija. »'Meine liebe Titoline' – Mara Čepič in Rosa Jochmann, prijateljstvo v pismih«, <span style="font-style:italic">Borec</span>, št. 644–647 (2007).</div><div class="biblfree">Kremenšek, Slavko. <span style="font-style:italic">Slovensko študentovsko gibanje 1919–1941</span>. Ljubljana: Mladinska knjiga, 1972.</div><div class="biblfree"><span style="font-style:italic">Koroška v borbi: spomini na osvobodilno borbo v slovenski Koroški</span>. Celovec: Zveza bivših partizanov Slovenske Koroške, 1951.</div><div class="biblfree">Ostrovška, Milica. <span style="font-style:italic">Kljub vsemu odpor, 1</span>. Maribor: Založba Obzorja, 1981.</div><div class="biblfree">Ratej, Mateja. »Mariborske poti Leona Novaka - Feliksa«, <span style="font-style:italic">Prispevki za novejšo zgodovino</span>, št. 1 (2015).</div><div class="biblfree"><span style="font-style:italic">Ravensbrück: FKL – žensko koncentracijsko taborišče</span>. Ljubljana: Partizanska knjiga, 1971.</div><div class="biblfree">Štesl, Jurij. <span style="font-style:italic">Pohorska afera: krvavi izpadi štajerskih partizanov med jesenjo 1943 in pomladjo 1944</span>. Ljubljana: Študijski center za narodno spravo, 2009.</div><div class="biblfree">Vode, Angela. <span style="font-style:italic">Skriti spomin</span>. Ljubljana: Nova revija, 2004.</div><div class="biblfree">Vode, Angela. <span style="font-style:italic">Spomin in pozaba. Zbrana dela Angele Vode, III. knjiga</span>. Ljubljana: Krtina, 2000.</div><div class="biblfree">Žnidarič, Marijan. <span style="font-style:italic">Do pekla in nazaj; nacistična okupacija in narodnoosvobodilni boj v Mariboru 1941–1945</span>. Maribor: Muzej narodne osvoboditve, 1997.</div></div><div class="ss3" id="index-body.1_div.2_div.2_div.3"><h3><span class="head">FOTO:</span></h3><p>Zasebni arhiv Zdenka Čepiča</p></div><div class="byline"><span style="font-weight:bold">Dr. Zdenko Čepič</span>, znanstveni sodelavec, Inštitut za novejšo zgodovino, Kongresni trg 1, 1000 Ljubljana, zdenko.cepic@inz.si</div></div></div><!--Notes in [div]--><div class="notes"><div class="note" id="ftn28"><span class="noteLabel">28. </span><div class="noteBody">Milica Ostrovška, <span style="font-style:italic">Kljub vsemu odpor</span>,<span style="font-style:italic">1</span> (Maribor: Založba Obzorja, 1981), 178.</div> <a class="link_return" title="Go back to text" href="#ftn28_return">↵</a></div><div class="note" id="ftn29"><span class="noteLabel">29. </span><div class="noteBody">Mara Čepič, Žensko koncentracijsko taborišče Ravensbrück, rokopis 1963, v zapuščini M. Čepič (pri avtorju).</div> <a class="link_return" title="Go back to text" href="#ftn29_return">↵</a></div><div class="note" id="ftn30"><span class="noteLabel">30. </span><div class="noteBody">Mateja Ratej, »Mariborske poti Leona Novaka-Feliksa«, <span style="font-style:italic">Prispevki za novejšo zgodovino</span>, št. 1 (2015): 24.</div> <a class="link_return" title="Go back to text" href="#ftn30_return">↵</a></div><div class="note" id="ftn31"><span class="noteLabel">31. </span><div class="noteBody">Prav tam, 25.</div> <a class="link_return" title="Go back to text" href="#ftn31_return">↵</a></div><div class="note" id="ftn32"><span class="noteLabel">32. </span><div class="noteBody">Ratej, »Mariborske poti Leona Novaka«, 22–41.</div> <a class="link_return" title="Go back to text" href="#ftn32_return">↵</a></div><div class="note" id="ftn33"><span class="noteLabel">33. </span><div class="noteBody">Slavko Kremenšek, <span style="font-style:italic">Slovensko študentovsko gibanje 1919–1941 </span>(Ljubljana: Mladinska knjiga, 1972).</div> <a class="link_return" title="Go back to text" href="#ftn33_return">↵</a></div><div class="note" id="ftn34"><span class="noteLabel">34. </span><div class="noteBody">Ostrovška, <span style="font-style:italic">Kljub vsemu odpor</span>,<span style="font-style:italic">1</span>, 175–178; Marijan Žnidarič, <span style="font-style:italic">Do pekla in nazaj; nacistična okupacija in narodnoosvobodilni boj v Mariboru 1941–1945</span> (Maribor: Muzej narodne osvoboditve, 1997), 189–191.</div> <a class="link_return" title="Go back to text" href="#ftn34_return">↵</a></div><div class="note" id="ftn35"><span class="noteLabel">35. </span><div class="noteBody">Ostrovška, <span style="font-style:italic">Kljub vsemu odpor</span>,<span style="font-style:italic">1</span>, 185.</div> <a class="link_return" title="Go back to text" href="#ftn35_return">↵</a></div><div class="note" id="ftn36"><span class="noteLabel">36. </span><div class="noteBody">Angela Piskernik, »Zapiski iz Ravensbrücka«, v: <span style="font-style:italic">Koroška v borbi: spomini na osvobodilno borbo v slovenski Koroški</span> (Celovec: Zveza bivših partizanov Slovenske Koroške, 1951), 199.</div> <a class="link_return" title="Go back to text" href="#ftn36_return">↵</a></div><div class="note" id="ftn37"><span class="noteLabel">37. </span><div class="noteBody"><span style="font-style:italic">Ravensbrück: FKL – žensko koncentracijsko taborišče</span> (Ljubljana: Partizanska knjiga, 1971), 205.</div> <a class="link_return" title="Go back to text" href="#ftn37_return">↵</a></div><div class="note" id="ftn38"><span class="noteLabel">38. </span><div class="noteBody">Silvija Kavčič, <span style="font-style:italic">Preživele smo in spominjamo se: slovenske jetnice v ženskem koncentracijskem taborišču Ravensbrück</span> (Ljubljana: ZAK, 2008), 37.</div> <a class="link_return" title="Go back to text" href="#ftn38_return">↵</a></div><div class="note" id="ftn39"><span class="noteLabel">39. </span><div class="noteBody">Angela Vode, »Spomini na suženjske dni«, v: <span style="font-style:italic">Spomin in pozaba. Zbrana dela Angele Vode</span>, III. knjiga (Ljubljana: Krtina, 2000).</div> <a class="link_return" title="Go back to text" href="#ftn39_return">↵</a></div><div class="note" id="ftn40"><span class="noteLabel">40. </span><div class="noteBody">Angela Vode, <span style="font-style:italic">Skriti spomin</span> (Ljubljana: Nova revija, 2004), 108.</div> <a class="link_return" title="Go back to text" href="#ftn40_return">↵</a></div><div class="note" id="ftn41"><span class="noteLabel">41. </span><div class="noteBody">Vode, <span style="font-style:italic">Spomin in pozaba</span>, 249–250.</div> <a class="link_return" title="Go back to text" href="#ftn41_return">↵</a></div><div class="note" id="ftn42"><span class="noteLabel">42. </span><div class="noteBody">Prav tam, 250, 303.</div> <a class="link_return" title="Go back to text" href="#ftn42_return">↵</a></div><div class="note" id="ftn43"><span class="noteLabel">43. </span><div class="noteBody">Kavčič, <span style="font-style:italic">Preživele smo in spominjamo se</span>, 90.</div> <a class="link_return" title="Go back to text" href="#ftn43_return">↵</a></div><div class="note" id="ftn44"><span class="noteLabel">44. </span><div class="noteBody">Silvija Kavčič, » 'Meine liebe Titoline' – Mara Čepič in Rosa Jochmann, prijateljstvo v pismih«, <span style="font-style:italic">Borec</span>, št. 644–647 (2007): 60–65.</div> <a class="link_return" title="Go back to text" href="#ftn44_return">↵</a></div><div class="note" id="ftn45"><span class="noteLabel">45. </span><div class="noteBody">Ratej, »Mariborske poti Leona Novaka«, 37–39.</div> <a class="link_return" title="Go back to text" href="#ftn45_return">↵</a></div><div class="note" id="ftn46"><span class="noteLabel">46. </span><div class="noteBody">Jurij Štesl, <span style="font-style:italic">Pohorska afera</span>: <span style="font-style:italic">krvavi izpadi štajerskih partizanov med jesenjo 1943 in pomladjo 1944 </span>(Ljubljana: Študijski center za narodno spravo, 2009); Mirko Fajdiga, <span style="font-style:italic">Pohorski partizani 1943: od padca Pohorskega bataljona do ustanovitve Zidanškove - Pohorske brigade</span> (Maribor: Založba Obzorja, 1985), 374–387.</div> <a class="link_return" title="Go back to text" href="#ftn46_return">↵</a></div><div class="note" id="ftn47"><span class="noteLabel">47. </span><div class="noteBody">Vode, <span style="font-style:italic">Skriti spomin</span>, 153.</div> <a class="link_return" title="Go back to text" href="#ftn47_return">↵</a></div><div class="note" id="ftn48"><span class="noteLabel">48. </span><div class="noteBody">Arhiv Republike Slovenije, AS 1546, Zbirka biografij vidnejših komunistov in drugih javnih osebnosti, 1937–1990.</div> <a class="link_return" title="Go back to text" href="#ftn48_return">↵</a></div></div></div></body></html>