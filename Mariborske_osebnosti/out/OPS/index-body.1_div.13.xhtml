<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>IGOR ROSINA</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">IGOR ROSINA</span></h1><div class="ss1" id="index-body.1_div.13"><div class="pagebreak" id="pb.124"> [(124)] </div><div class="pagebreak" id="pb.125"> [125] </div><div class="figure"><img src="media/12.png" alt="pravnik, politik, publicist (* Ljutomer, 7. oktober 1900 – † Maribor, 25.&#xA;                        september 1969) " class="graphic"/><div class="caption">pravnik, politik, publicist (* Ljutomer, 7. oktober 1900 – † Maribor, 25. september 1969) </div></div><div class="ss2" id="index-body.1_div.13_div.1"><h2><span class="head">Sumljiv sprehajalec pred hotelom Orel</span></h2><p>Sedmega julija 1958 ob 14.20 sta angleški konzul Lancelott Pyman in njegov sekretar Otto Varady vstala od mize v vrtu mariborskega hotela Orel in se odpravila proti svoji hotelski sobi. Kmalu jima je sledil še šofer, ki pa se je v naslednje pol ure nekajkrat vrnil do avta. Točno ob 15.00, ko je v bližnjem zvoniku frančiškanske cerkve glasno odbilo, je sekretar Varady stopil iz hotela in se odpravil proti moškemu, ki je prihajal iz smeri Partizanske ceste. S prišlekom, bivšim mariborskim advokatom in takrat uslužbencem Okrajnega ljudskega odbora Maribor Igorjem Rosino, sta se prisrčno pozdravila in nato zadržala v osem minut dolgem pogovoru v srbohrvaškem jeziku. Deset minut čez tretjo se jima je pridružil konzul in skupaj so sedli v avto. Odpeljali so se po Vetrinjski ulici navzdol, prečkali Dravo, se na Trgu revolucije obrnili, vrnili nazaj na levi rečni breg in zavili na Koroško cesto. Vse do tega trenutka jim je budno sledil zasledovalec, nato pa jih je izgubil. Po sledovih z zaprašenih mariborskih ulic je sklepal, da so peljali proti Kamnici. <span id="ftn373_return"><a class="notelink" title="SI AS 1931, OD 977, 62. Poročilo o sledenju z dne 8. 7. 1958." href="#ftn373"><sup>373</sup></a></span></p><p>Kratko zasledovalno poročilo se bere kot uvod v zgodbo, iz katere bi John le Carré razvil vrhunski vohunski triler, čeprav je po svoji naravi in namenu pravzaprav bolj podobno odlomku iz filma <span style="font-style:italic">Das Leben der Anderen</span>. Zgornje vrstice niso nič drugega kot delček precej obsežnega dosjeja, ki ga je med spremljanjem in analiziranjem Igorja Rosine ustvarila slovenska Uprava državne varnosti (UDV), bolj znana po svoji srbski kratici Udba. (Srečanje Igorja Rosine z angleškim diplomatom je sicer bilo po poznejših ugotovitvah UDV povsem benigno. O tem so ga leto pozneje zaslišali in ugotovili, da drugih stikov z angleškimi diplomati ni imel.) <span id="ftn374_return"><a class="notelink" title="SI AS 1931, OD 977, 66–67." href="#ftn374"><sup>374</sup></a></span></p><p>Kakor ugotavlja Peter Vodopivec v knjigi o Igorju Rosini, »policijska poročila in dosjeji seveda niso zelo zanesljivo zgodovinopisno gradivo, saj so polni ne le pravopisnih, temveč <span class="pagebreak" id="pb.126"> [126] </span>tudi stvarnih netočnosti ter protislovij, izkrivljanj in stereotipnih, politično-ideoloških, z osebnim odnosom do opazovanca obremenjenih komentarjev poročevalcev«. <span id="ftn375_return"><a class="notelink" title="Peter Vodopivec, »O odnosu Igorja Rosine do povojne politične stvarnosti«, v: Odvetnik in oblast. Dr. Igor Rosina (1900–1969), ur. J. Gašparič in K. Š…" href="#ftn375"><sup>375</sup></a></span> Toda kljub temu pogosto razkrivajo številne podrobnosti iz življenja posameznika. Dosje Igorja Rosine obsega skoraj dvajset let njegovega življenja (1945–1965), ki so zelo fragmentarno ohranjena na več kot sto straneh. Tolikšno zanimanje zanj se morda zdi današnjemu opazovalcu izjemno, a tedaj ni bilo niti malo nenavadno. Temelj za svoje delo je UDV zlahka našla v zanimivem življenjepisu Igorja Rosine, v njegovih političnih opredelitvah in tudi značajskih lastnostih.</p></div><div class="ss2" id="index-body.1_div.13_div.2"><h2><span class="head">Politik in mislec liberalnega političnega tabora</span></h2><p>Malo pred drugo svetovno vojno, še v docela drugačnih političnih razmerah, je Igor Rosina spadal med znane Mariborčane. Januarja leta 1939 je bila v mariborskem časopisu <span style="font-style:italic">Večernik</span> na tretji strani, posvečeni »pohorski politiki«, objavljena drobna karikatura mladega možakarja s koso, ob njej pa (ne preveč zahteven) anagram:</p><p>»Priden kmečki <br/>fant gre <br/>v jutranji <br/>rosi na delo […]«<span id="ftn376_return"><a class="notelink" title="Večernik, 31. 1. 1939, 3." href="#ftn376"><sup>376</sup></a></span></p><p>Besedi rosi in na sta bili za vsak slučaj podčrtani. Kdo je bil mož na karikaturi, tako ni bilo zahtevno uganiti, še posebej zato ne, ker rosi na v resnici ni bil kmečki fant s koso, marveč ugleden advokat in povrhu še reden pisec prispevkov v <span style="font-style:italic">Večernik</span>. A čemu so ga torej predstavili kot kmečkega fanta? Kdo je pravzaprav bil?</p><p>Igor Rosina se je rodil kot drugi otrok odvetnika in politika Frana Rosine in njegove žene Karoline oktobra 1900 v Ljutomeru, kjer je imel njegov oče tedaj odvetniško pisarno. Družina se je kmalu preselila v Maribor, kjer je živela na današnji Partizanski cesti 16. Prihajal je torej iz ugledne družine in imel tudi ugledne prijatelje in znance. S Tončko Mirnik se je poročil leta 1930 v Ljubljani, v cerkvi v Trnovem, kjer je obred opravil Fran S. Finžgar. Po vsej verjetnosti je k temu pripomoglo prijateljstvo med člani družine Rosina in Hribar (gre za družino Dragotina Hribarja; del njene usode je uporabil Drago Jančar za snov svojega čudovitega romana <span style="font-style:italic">To noč sem jo videl</span>). Rosina je tako spoznal tudi Izidorja Cankarja – ta se je prav v tistem času poročil z Ano (Ničo) Hribar. <span id="ftn377_return"><a class="notelink" title="Alenka Šelih in Andrej Rosina, »Igor Rosina – v očeh otrok«, v:Odvetnik in oblast. Dr. Igor Rosina (1900–1969), 11–14." href="#ftn377"><sup>377</sup></a></span></p><p>Igor Rosina je v politično in javno življenje stopil sredi politično razburljivih dvajsetih let 20. stoletja. Pritegnili so ga slovenski agrarci, politično gibanje, ki je v kmetu videlo temelj gospodarskega in družbenega razvoja. Bilo je liberalne provenience, njegovi predstavniki so se sčasoma združili v Slovenski kmetski stranki (SKS), ki jo zgodovinarji v glavnem identificiramo z njenim načelnikom in ministrom Ivanom Pucljem. <span id="ftn378_return"><a class="notelink" title="O organizacijskem razvoju liberalnega političnega tabora tedaj gl. Jurij Perovšek, »Organizacijsko-politična slika liberalnega tabora v letih 1891–194…" href="#ftn378"><sup>378</sup></a></span> Tam je Rosina opravljal pomembne <span class="pagebreak" id="pb.127"> [127] </span>zadolžitve. Poleg tega, da je bil tajnik okrožnega odbora SKS za Štajersko in Prekmurje oziroma za mariborsko oblast (teritorialno enoto v dvajsetih letih 20. stoletja), je ustvarjalno oblikoval tudi idejno-politično podlago stranke. Obiskoval je strankine krajevne organizacije, veliko predaval in pisal. Kot je opozoril Jurij Perovšek v analizi njegovega pisanja v dvajsetih letih 20. stoletja, se je Rosina pri angažiranem pisanju oprl »na prvinskost kmeta kot nosilca slovenske etične, socialne, gospodarske in narodnopolitične emancipacije. V spoznavnem, a predmodernem pogledu je v razgibanih političnih razmerah v času soočanja idej opozoril na kmečki etos. Njegova opozorila so bila eksluzivistična, morda bi lahko celo rekli romantična, in na že utrjene politične okope niso učinkovala. Za temi so odločali drugi. Toda utemeljeno se je skliceval na vrednote, ki so živele v slovenskem narodu, ter želel, da bi njihova moralna moč označila slovensko družbo in politiko.« <span id="ftn379_return"><a class="notelink" title="Jurij Perovšek, »Socialnogospodarski, idejni in narodnopolitični nazori Igorja Rosine v dvajsetih letih«, v: Odvetnik in oblast. Dr. Igor Rosina (1900…" href="#ftn379"><sup>379</sup></a></span></p><p>Politično angažiran je ostal tudi po uvedbi osebne diktature kralja Aleksandra Karađorđevića januarja 1929, ko je jugoslovanski monarh ugotovil to, kar danes ugotavljajo mnogi nezadovoljneži: da je napočil čas, ko med ljudstvom in monarhom ne sme več biti posrednika – parlamenta. Parlament je razpustil, stranke prepovedal, a te so se vendarle v predrugačenih oblikah ohranile. Rosinova dejavnost se tako ni spremenila – skozi vsa trideseta leta 20. stoletja je bil še naprej vpet v organizacijsko, publicistično in programsko-politično delo.</p><p>Osnovno okrilje za njegov angažma je bila organizacija Zveza (društev) kmečkih fantov in deklet (ZDKFD), ki je v uvedbi diktature videla dodatno možnost za širšo uveljavitev svojih idej in programa. Zveza, ki je bila sprva podmladek Slovenske kmetske stranke, je nato v tridesetih letih 20. stoletja nastopala vse bolj samostojno in neodvisno, a v duhu »novodobnega kmetskega gibanja« in jugoslovanske nacionalne ideje. Njen idejni profil sta najdejavneje oblikovala Rosina in Janže Novak, predsedoval pa ji je Ivan Kronovšek. Po izbruhu druge svetovne vojne se je ZDKFD vključila v OF. <span id="ftn380_return"><a class="notelink" title="O ZDKFD in Igorju Rosini gl. Anka Vidovič - Miklavčič, »Igor Rosina – ideolog in aktivist kmetskega mladinskega gibanja Zveze kmetskih fantov in dekle…" href="#ftn380"><sup>380</sup></a></span></p><p>Ob organizacijskem in predavateljskem delu je Igor Rosina v tridesetih letih 20. stoletja največ politične in intelektualne energije namenjal pisanju. Pisal je precej, v glavnem v tednik <span style="font-style:italic">Kmetski list</span> (glasilo nekdanje SKS), prosvetni mesečnik <span style="font-style:italic">Gruda</span> in mariborski list <span style="font-style:italic">Večernik</span>. <span id="ftn381_return"><a class="notelink" title="O tem listu gl. Bruno Hartman, Kultura v Mariboru: gibanja,zvrsti,osebnosti (Maribor: Založba Obzorja, 2001), 96–97." href="#ftn381"><sup>381</sup></a></span> V določenih obdobjih ni minil teden brez njegovega članka. V <span style="font-style:italic">Kmetskem listu</span> je pisal vodilne programske članke za naslovnico. Njegova osrednja tema je bila tista, ki jo je hudomušno zaobjela mariborska karikatura – mladinsko kmetsko politično gibanje. Precej spisov je namenil nacionalnemu vprašanju in problematiki jugoslovanstva. Ti članki so še posebej zanimivi, saj je Rosina kot pristaš liberalnega političnega tabora, ki je pristajal na politiko integralnega jugoslovanstva, poudaril precej jasno razvidno mejo med slovenstvom in jugoslovanstvom. »Zdi se mi,« je pisal, »da Slovenci jugoslovansko misel ne občutimo toliko kot narodnostno misel, temveč mnogo bolj kot državnostno misel, ki ji pa priznavamo baš po načelu moralnega edinstva vsega naroda prvenstvo nad težnjami nje posameznih sestavin.«</p><div class="pagebreak" id="pb.128"> [128] </div><p>»Tako gledano,« je razmišljal, »res ne pomeni jugoslovanstvo deslovenizacije.« <span id="ftn382_return"><a class="notelink" title="Igor Rosina, »Jugoslovanstvo in kmet«, Kmetski list, 22. 6. 1938." href="#ftn382"><sup>382</sup></a></span> Ob tem je sicer poudaril, kako je bila »jugoslovanska smer naše poprevratne slovenske politike« pravilna, saj: »Ko smo vstopili Slovenci v novo našo državo, je bilo povsem umljivo in potrebno, da se ojači tudi v naših masah zavest pripadnosti k novonastajajoči veliki državni tvorbi in zavest dolžnosti aktivnega sodelovanja pri izgrajevanju njene organizacije.« Toda »prava jugoslovanska ideja ni in nikdar ne sme biti protiteza slovenstvu«. <span id="ftn383_return"><a class="notelink" title="Igor Rosina, »Nacionalizem in kmet«, Kmetski list, 11. 5. 1938." href="#ftn383"><sup>383</sup></a></span></p><p>Konec tridesetih let 20. stoletja je Rosina opustil objavljanje v <span style="font-style:italic">Kmetskem listu</span>, čigar ideolog je najprej bil, in svoje pisanje preusmeril v mariborski <span style="font-style:italic">Večernik</span>. Obenem z menjavo časopisa se je zgodila tudi sprememba v tematikah, ki jih je obravnaval. Pisec je postal ostrejši, neposrednejši, kar je sovpadalo z velikimi političnimi premiki tistega časa. Še naprej je trdno branil jugoslovansko smer politike. Pisal je, da smo »naravni ferment jugoslovanstva«, in v negotovih časih pomladi leta 1939 točno ugotavljal: »Extra Jugoslaviam non est vita!« <span id="ftn384_return"><a class="notelink" title="Igor Rosina, »Potrebne nove usmeritve«, Večernik, 27. 5. 1939, in Igor Rosina, »Uvodnik«, Večernik, 18. 3. 1939." href="#ftn384"><sup>384</sup></a></span> Svojo politično usmeritev, svobodomiselstvo oziroma liberalizem, je zagovarjal bolj vneto kot nekoč, <span id="ftn385_return"><a class="notelink" title="Igor Rosina, »Poglavja iz slovenske politike«, Večernik, 31. 12. 1938." href="#ftn385"><sup>385</sup></a></span> čeprav je včasih v besedilu že začutiti nekaj žalostne resignacije. Ponavljal je, kako katoliška politika (najmočnejša in tedaj vladajoča slovenska stranka SLS) vztrajno trdi, da je »slovensko svobodomiselstvo ostalo našemu narodu tuje«, in se spraševal: »Cui bono?« Vso absurdnost idejnega in kulturnega boja je lepo ilustriral s prigodo, ki se je pripetila hrvaškemu ljudskemu tribunu Stjepanu Radiću na nekem političnem shodu v Prekmurju. Na Radićeva izvajanja je eden od poslušalcev govorniku zabrusil: »Povej, če veruješ v Boga!« »Osel,« mu je odgovoril Radić, »pet let ječe, ki jo imam za sabo, govori zame«. Prepričljiv odgovor, a Rosina je ostajal prepričan, »da ta veliki klicar še do danes – 'kajti slovensko svobodomiselstvo je ostalo našemu narodu tuje!' – ni doumel njegovega odgovora«. <span id="ftn386_return"><a class="notelink" title="Igor Rosina, »Eppur, si muove«, Večernik, 28. 1. 1939." href="#ftn386"><sup>386</sup></a></span></p></div><div class="ss2" id="index-body.1_div.13_div.3"><h2><span class="head">Pisec feljtonov</span></h2><p>Igor Rosina ni bil le pronicljiv politični mislec, marveč tudi talentiran pisec. Bralec občuti, da je avtor poznal snov, o kateri je pisal, do nje oblikoval odnos in jo prepričljivo predstavil. Tako je ob koncu še zadnjega mirnega evropskega poletja avgusta 1939 pripravil petdelni potopis <span style="font-style:italic">Od Sušaka do Budve</span>, v katerem je opisoval plovbo po Jadranu. <span id="ftn387_return"><a class="notelink" title="Igor Rosina, »Od Sušaka do Budve«, Večernik, 23. 8. 1939; 24. 8. 1939; 25. 8. 1939; 26. 8. 1939; 28. 8. 1939." href="#ftn387"><sup>387</sup></a></span> Historično-geografski oris je spretno pomešal z doživetjem bivanja na ladji in tako spisal pravi <span style="font-style:italic">hommage</span> parniku in tisti dobi, znani kot doba meščanstva. Potoval je v prvem razredu, na krovu znanega Dedinja, družil se je s tujci, vmes bral biografijo Tigra Clemenceauja. Postrežba je bila na visokem nivoju, hrana okusna, prti snežno beli, na vsaki mizi so bili sveži nageljni. »To je še vedno meščanstvo,« je ugotavljal in ob tem spotoma predstavil svoj intimni pogled na marksistično razredno teorijo: »Toda ne velemestno meščanstvo z debelimi trebuhi in rokami, polnimi briljantov; baza se je z dvigom standarda razširila in ta malomeščan, ki bi naj bil po Marxovi teoriji že zdavnaj sproletariziran, <span class="pagebreak" id="pb.129"> [129] </span>je vendar številnejši, aktivnejši in politično in gospodarsko pomembnejši kakor kdaj koli poprej. Reči moram – zakaj naj svetohlinsko zavijam oči –, zadovoljstvo čutim, da se prištevam temu, danes gotovo odločilnemu stanu.« <span id="ftn388_return"><a class="notelink" title="Igor Rosina, »Od Sušaka do Budve«, Večernik, 26. 8. 1939." href="#ftn388"><sup>388</sup></a></span></p><p>Naslednje poletje, leta 1940, ko se je vojna nezadržno širila po Evropi, je bil kot vojaški obveznik vpoklican na urjenje, o čemer je pripravil feljton <span style="font-style:italic">Na vežbi</span>. Opisoval je vojaško življenje, ki mu nikakor ni bilo v breme. Še najbolj neprijetno mu je bilo, ker je kljub diplomi iz prava spadal med navadne vojake. Ob vpisu v evidenco mu je srbski oficir dejal: »Šta doktore, pa ti si doktor, a kako, da nisi oficir, kako da nisi služio vojsku?« »Bogami,« je pomislil Rosina, »v tem trenutku sem sklenil, da mi bodeta oba moja sinova rezervna oficirja, pa če obletam vse naborne komisije Jugoslavije.« <span id="ftn389_return"><a class="notelink" title="Igor Rosina, »Na vežbi«, Večernik, 7. 8. 1940 (feljton v sedmih delih je izhajal od 3. 8. do 24. 8.)." href="#ftn389"><sup>389</sup></a></span></p><p>Posebej rahločuten in patriotsko navdahnjen je njegov spis o podobi tedanjega Maribora. Iz njega najprej veje ostro protinemško razpoloženje, ki tudi pojasnjuje Rosinovo odločno zavzemanje za Jugoslavijo. Pisec pravi, da se še po dveh desetletjih ob prihodu čez dravski most v stari del mesta ni otresel neprijetnega občutka iz stare Avstrije: »[…] v nemško-zagrizeno mesto, v novo zasramovanje in izzivanje se pelješ […].« S podobo mesta v Jugoslaviji je bil veliko bolj zadovoljen, pri čemer ni pozabil pristaviti večne mariborske krilatice: »Slovenski Maribor je odločil v zgodovinskem trenutku usodo zase sam, iz svoje moči brez Ljubljane, z lastnim vojaštvom, lastnim uradništvom, lastnim političnim vodstvom in tudi lastnim denarjem.« Zadnje je bila predvsem zasluga njegovega očeta, a jo je vljudno zamolčal (to je morda storil tudi pravniško preudarno, saj patriotska finančna akcija njegovega očeta ni bila povsem zakonita). Hvalil je predvsem mariborsko toleranco, ki naj bi posebej prišla do izraza po prihodu številnih Primorcev, ostalih za rapalsko mejo, v Maribor. Mesto je bilo namreč »mladostno, svobodno, sproščeno, brez frakarije, […] mesto, kjer se je sijajno krokalo in vse odpuščalo in kjer je vsako mnenje veljalo vnaprej za tehtno in upoštevano. Bila je v malem mlada Amerika.« Pisal je navdušeno, v Mariboru so bile zanj vse rešitve preproste: »Ta velika asimilacijska sila Maribora, ki leži baš v njegovi tipični širokogrudnosti – niti klerikalcev ne morem sovražiti tako, kot bi jih po vsej tradiciji in pravici moral – je tudi vzrok, da smo tako kmalu rešili tzv. primorsko vprašanje. Pokazalo se je, da gre končno itak le za to, da se navadiš jesti solato z bučnim oljem in je vprašanja konec.« <span id="ftn390_return"><a class="notelink" title="Igor Rosina, »Naš Maribor«, Večernik, 5. 8. 1939." href="#ftn390"><sup>390</sup></a></span></p><p>Rosina je ta tekst objavil avgusta leta 1939, le malo pred začetkom vojne in niti pol leta po nacistični priključitvi sosednje Avstrije. Vanj je kljub vsemu vnesel veliko vitalizma, najbrž načrtnega pretiravanja in humorja – kazal je v prihodnost, nanjo zrl z optimizmom. Zdi se, da je pred črnimi oblaki, ki se jih je gotovo zavedal, skušal vsaj za trenutek razjasniti nebo.</p></div><div class="ss2" id="index-body.1_div.13_div.4"><h2><span class="head">Mariborski odvetnik</span></h2><p>Leto 1929 ni bilo prelomno le v političnem, marveč tudi v poklicnem in osebnem življenju Igorja Rosine. Potem ko je bil prej pet let odvetniški koncipient in sodni pripravnik, je takrat začel samostojno opravljati odvetniško prakso. (Rosina je pravo študiral v Pragi in Ljubljani, kjer je bil leta 1924 promoviran za doktorja prava. Enoletno sodno prakso je opravil pri okrožnih sodiščih v <span class="pagebreak" id="pb.130"> [130] </span>Dubrovniku in Mariboru, koncipient pa je bil pri mariborskem odvetniku Vinku Rapotcu, svojem poznejšem družabniku. Odvetniški izpit je opravil pri Višjem deželnem sodišču v Ljubljani 10. maja 1929.) <span id="ftn391_return"><a class="notelink" title="Jure Gašparič, »Igor Rosina v tridesetih letih«, v: Odvetnik in oblast. Dr. Igor Rosina (1900–1969), 72–73." href="#ftn391"><sup>391</sup></a></span> V hiši svojega očeta na tedanji Aleksandrovi cesti (prej Tegetthoffovi in današnji Partizanski cesti) številka 16 v Mariboru je odprl pisarno. Do mariborske sodne palače in zaporov je bil le streljaj, ravno tako do frančiškanske cerkve in najstrožjega centra mesta. V njegovih prostorih je bilo tudi politično tajništvo kmetskega gibanja. Da je bil Rosina advokat, ni imelo neposredne zveze z njegovim političnim angažmajem, čeprav ne moremo mimo ugotovitve, da sta bila politika in politično razmišljanje odvetnikom blizu, in to vse od začetkov ustavne dobe v rajnki Avstriji v šestdesetih letih 19. stoletja naprej.</p><p>Med poslanci so bili odvetniki med najbolj zastopanimi poklicnimi profili; v prvi sestavi državnega zbora na Dunaju iz leta 1861 so bili odvetniki z notarji tretja najmočnejša skupina. Na prvem mestu so bili veleposestniki (29 %), na drugem uradniki (nekaj nad 18 %), ki so le za malenkost presegali juriste. Od izobražencev so jim sledili predstavniki trgovine in industrije, profesorji in zdravniki. Sicer že bežen vpogled v strukturo slovenskih političnih prvakov iz 19. stoletja pokaže, da je bilo med njimi (sploh če upoštevamo borce za pravice slovenskega jezika na Štajerskem) zelo veliko odvetnikov – v Celju Ivan Dečko, Vekoslav Kukovec in Josip Sernec, v Mariboru Fran Rosina, na Ptuju Fran Jurtela, v Ljutomeru filmar Karl Grossmann idr. Na Kranjskem sta bila odvetnika prvaka dveh najmočnejših strank (liberalne in katoliške) – Ivan Šušteršič in Ivan Tavčar, na Goriškem pa Karel Lavrič.</p><p>Delež in veljava odvetnikov v politiki se tudi v prvi jugoslovanski državi nista bistveno spremenila. Med močneje zastopane kategorije poslancev jugoslovanskega parlamenta lahko v celotnem dvajsetletnem obdobju trajanja države uvrstimo visoke državne funkcionarje in uradnike (teh je bilo daleč največ, včasih celo 40 %) ter lekarnarje, zdravnike, veterinarje, profesorje, učitelje, ravnatelje, sodnike, odvetnike in notarje; torej izobražence, ki so sestavljali četrtino parlamenta. Odvetniki in notarji so tu posebej izstopali, saj so v povprečju dosegali 15odstotni delež. Njihova pomembnost je bila v tistem času zaznavna tudi drugod, v vseh zahodnih parlamentih, in obenem, kakor pravi Max Weber, ni bila »naključna«. Strankarska politika je namreč v prvi vrsti izvajanje interesov, učinkovita izpeljava neke stvari za zainteresirane pa je »obrt šolanega advokata«, ki zna tudi »slabo« stvar tehnično »dobro« izpeljati.</p><p>Igor Rosina si je med mariborskimi advokati hitro pridobil ugleden položaj, sodelavci UDV so po drugi svetovni vojni zapisali, da »strokovno velja kot sposoben ter radi svojih intelektualnih kvalitet igra eno vodilnih vlog med mariborskimi odvetniki«. <span id="ftn392_return"><a class="notelink" title="Prav tam, 73–74." href="#ftn392"><sup>392</sup></a></span></p></div><div class="ss2" id="index-body.1_div.13_div.5"><h2><span class="head">Sodelavec Komisije za ugotavljanje zločinov okupatorjev in njihovih pomagačev</span></h2><p>Po okupaciji aprila 1941 se je družina takoj umaknila iz Maribora, ki je postal del Tretjega rajha (Igor je imel približno takšno mnenje o Nemcih kakor njegov oče Fran, družina je bila tudi na seznamu Kulturbunda Deutsch feindliche Personen). V Ljubljani so našli zatočišče pri družini Petra Hribarja, enega izmed otrok Dragotina Hribarja. Nato so prišli v Metliko, a so tam Rosino <span class="pagebreak" id="pb.131"> [131] </span>kmalu zaprli. Izpustili so ga konec junija 1943 po padcu Mussolinija. <span id="ftn393_return"><a class="notelink" title="Šelih in Rosina, »Igor Rosina – v očeh otrok«, 14–15." href="#ftn393"><sup>393</sup></a></span> Odšel je v partizane in bil nato avgusta 1944 dodeljen Komisiji za ugotavljanje zločinov okupatorjev in njihovih pomagačev, ki je delovala pri Slovenskem narodno osvobodilnem svetu (oziroma pozneje pri Narodni vladi Slovenije). To je bil znameniti KUZOP pod vodstvom Maksa Šnuderla, sicer Igorjevega mariborskega prijatelja, kjer so zbirali gradivo o okupatorjevih zločinih. Cilji komisije so bili »priprava strokovne in organizacijske osnove za identifikacijo storilcev kršitev določil mednarodnega vojnega in humanitarnega prava (vojnih zločincev), zbiranje dokazov o storjenih tovrstnih kaznivih dejanjih in prestopkih v času vojne in evidentiranje storilcev teh prestopkov. Komisija je bila pomemben, delujoč in uveljavljen člen v strukturi nastajajoče‚ 'ljudske oblasti' v Sloveniji, hkrati pa je vplivala tudi na oblikovanje in delovanje Komisije za ugotavljanje vojnih zločinov pri predsedstvu NKOJ oziroma vladi Demokratične federativne Jugoslavije in vladi Federativne ljudske republike Jugoslavije.« <span id="ftn394_return"><a class="notelink" title="Damijan Guštin, »Igor Rosina – sodelavec Komisije za ugotavljanje zločinov okupatorjev in njihovih pomagačev«, v: Odvetnik in oblast. Dr. Igor Rosina …" href="#ftn394"><sup>394</sup></a></span></p><p>V Komisiji je Rosina delal kot pravnik, v glavnem zadolžen za Štajersko; oktobra 1944 je bil imenovan za člana Oddelka te Komisije za severno Slovenijo in nato tudi takoj poslan tja. Pot iz Bele krajine na Štajersko je bila tedaj zapletena in varnostno zelo zahtevna. A skupina naj bi bila po besedah Maksa Šnuderla<span id="ftn395_return"><a class="notelink" title="O vlogi Šnuderla in drugih pravnikov v obdobju vojne in izgradnje nove države gl. Zdenko Čepič, »Druga svetovna vojna, država, revolucija in vloga pra…" href="#ftn395"><sup>395</sup></a></span> dobro varovana, saj naj bi bila v njej Herta Haas. Ob koncu vojne, maja 1945, je Rosina postal vodja podružnice KUZOP za severovzhodno Slovenijo, ki se je namestila na mariborskem Rotovškem trgu. Pod njegovim vodstvom so začeli sodelavci naglo zbirati gradivo, prijave, izjave in opredeljevati storilce kaznivih dejanj. Že 3. julija 1945 so izdali prvo odločbo s tekočo številko 1 – dosje zoper šefa civilne uprave Siegfrieda Uiberreitherja, v enem letu ji je nato sledilo še 7.005 drugih. Opravljeno je bilo zares ogromno delo, pri katerem pa Rosina operativno ni sodeloval, kot vodja se je zlasti posvečal študiju ravnanja nemške okupacijske uprave in nemške manjšine. <span id="ftn396_return"><a class="notelink" title="Guštin, »Igor Rosina – sodelavec Komisije za ugotavljanje zločinov«, 143–145." href="#ftn396"><sup>396</sup></a></span> Spodnještajersko nemštvo ga je sicer že pred vojno vznemirjalo.</p></div><div class="ss2" id="index-body.1_div.13_div.6"><h2><span class="head">Politično nezanesljiv</span></h2><p>Po koncu druge svetovne vojne se je hkrati z razpletanjem notranjepolitične situacije v Jugoslaviji začela zapletati osebna drama Igorja Rosine. Kot enega od prvakov liberalne SKS ga je UDV kmalu evidentirala v kategoriji, v virih znani kot OMS – ostanki meščanskih strank. Rosina je s tem postal potencialna tarča, obenem pa so se začele vrstiti pripombe na njegovo ravnanje in izjave. Tudi njegov prijatelj Šnuderl je ugotavljal: »On je star zanesenjak za neke fiktivne človečanske pravice in za realnost v politiki nima občutka.« <span id="ftn397_return"><a class="notelink" title="Makso Šnuderl, Dnevnik 1941–1945,2. V partizanih, ur. Zdenko Čepič (Maribor: Založba Obzorja, 1994), 472." href="#ftn397"><sup>397</sup></a></span> Decembra 1945 ga je nato sekretar okrožnega komiteja KPS Maribor Viktor Avbelj razglasil za politično nezanesljivega in Rosina je bil »reduciran«. Spet je postal advokat, marca 1946 je prejel vidirano legitimacijo Odvetniške zbornice.</p><div class="pagebreak" id="pb.132"> [132] </div><p>Lotil se je svojega starega posla, vendar zgolj za eno leto. Marca 1947 mu je namreč Komisija za presojo pravice do odvetništva to pravico odvzela, prav tako kot še osemintridesetim njegovim stanovskim tovarišem. <span id="ftn398_return"><a class="notelink" title="O tedanjem položaju Odvetniške zbornice in odvetništva v kontekstu odvzemanja članstva Igorja Rosine glej: Katja Škrubej, »Igor Rosina, stanovski tova…" href="#ftn398"><sup>398</sup></a></span> Razlogi za odločitev, ki je bila sprejeta v času »čiščenja« članstva v številnih intelektualnih institucijah (denimo v Društvu slovenskih književnikov in v SAZU) so bili globoko politični, Rosina je ne nazadnje spadal med »odvetnike starega kova«, poleg tega pa tudi ni soglašal z nastajajočo ureditvijo v Jugoslaviji. <span id="ftn399_return"><a class="notelink" title="Aleš Gabrič, »Igor Rosina v očeh povojne oblasti«. V: Odvetnik in oblast. Dr. Igor Rosina (1900–1969), 155–156." href="#ftn399"><sup>399</sup></a></span> Ponovni vpis so mu nato odobrili šele leta 1961, osem let pred smrtjo.</p><p>Po drugi svetovni vojni je Igor Rosina tako postal nasprotnik režima in ves čas, zlasti od leta 1948 naprej, ga je budno spremljala UDV. Opazovali so ga, mu sledili, ga zvabili na liter vina in pogovor usmerili k politiki. Rosina pa je, vedoč, da ga spremljajo, ostajal zvest svojim predvojnim predstavam o svobodi govora, parlamentarni demokraciji, večstrankarstvu in človekovih pravicah ter izražal nestrinjanje s komunističnim režimom. <span id="ftn400_return"><a class="notelink" title="Vodopivec, O odnosu Igorja Rosine do povojne politične stvarnosti, 198–206." href="#ftn400"><sup>400</sup></a></span> Poročila sodelavcev UDV so bila zelo različna. Nekateri so v njem videli analitičnega opazovalca političnega trenutka in zapisali njegovo domnevno izjavo: »Angležem in Amerikancem je vseeno, kaj dela Tito doma, poglavitno jim je, da jim sedaj Tito koristi v borbi proti boljševizmu« (po informbiroju). Nekateri so očitno pretiravali in pisali (1949): »Rosina Igor se smatra za bodočega voditelja naprednih ljudi v Mariboru. Upa, da pride do ustanovitve opozicionalne stranke pri bodočih volitvah, kjer bi on igral primerno vlogo«. Nekatere zabeležke pa se zdijo skoraj fantastične. Rosina naj bi sodeloval v pogovoru, kjer je bilo rečeno, »da bodo sigurno v jeseni volitve in da je Anglija obljubila Titu azil na Škotskem«. <span id="ftn401_return"><a class="notelink" title="Gabrič, »Igor Rosina v očeh povojne oblasti«, 159." href="#ftn401"><sup>401</sup></a></span></p></div><div class="ss2" id="index-body.1_div.13_div.7"><h2><span class="head">»Nekak vodja svobodomiselstva«</span></h2><p>Igor Rosina je spadal med agilne politike mlajše generacije slovenskih liberalcev. Katoliški časopis <span style="font-style:italic">Slovenec</span> ga pred vojno ni zaman imenoval za »nekakega vodjo svobodomiselstva«. V drugačnih političnih okoliščinah, kot so sledile po letu 1929 in zlasti po letu 1941, bi si bržkone – če bi se sam za to zavzel – zgradil solidno politično kariero. Veljal je za uglednega in strokovno cenjenega odvetnika, česar mu niso priznavali le stanovski tovariši, marveč tudi politični nasprotniki.</p><p>V enem svojih zadnjih predvojnih člankov, ki jih je napisal – bilo je avgusta 1940, ko se je vojna vse bolj nezadržno širila in ko se je po padcu Francije zdelo, da bo treba računati z dolgotrajno vladavino sil osi v Evropi –, Rosina ni načenjal nobene velike ali važne teme, ampak je na videz branil sebe in svoj položaj. Javno je to najbrž napravil prvič, a tako, da članek vsekakor zasluži posebno pozornost. Čeprav je bil spodbujen s cenenim populizmom, je pisec vanj vtkal obilo hudomušnosti, advokatske akribije in logične misli ter obenem resne politične in socialne analize. Besedilo z naslovom <span style="font-style:italic">Da se sliši tudi druga plat zvona</span> je čudovit <span class="pagebreak" id="pb.133"> [133] </span>primer gentlemanskega polemičnega odgovora in na svojstven način odstira avtorjevo socialno-politično <span style="font-style:italic">formo mentis</span>. <span id="ftn402_return"><a class="notelink" title="Igor Rosina, »Da se sliši tudi druga plat zvona«, Večernik, 10. 8. 1940." href="#ftn402"><sup>402</sup></a></span></p><p>Rosina je v članku odgovarjal svojemu prijatelju Josipu Teržanu, ki je v obsežnem pregledu agrarnih problemov na Spodnjem Štajerskem zapisal tudi tole: »Viničarsko vprašanje še čaka na rešitev, ki pa mora biti radikalna. Zemlja, tudi vinogradi, naj postanejo last onih, ki jih obdelujejo, ne pa onih, ki rentabilnost vinogradov zmanjšujejo z brezskrbnim življenjem v luksuznih vilah, posejanih po naših goricah.« »Sijajno,« je na to pikro odvrnil Rosina, »vsak pocankarjanski Slovenec mu bo dal prav.« Vinograde tistim, ki jih obdelujejo! A ker je Rosina pred letom tudi sam podedoval vinograd, se je – kot je zapisal – »zamislil in odšel po knjigo dohodkov in izdatkov svojega limbuškega posestva ter začel s seštevanjem in odštevanjem. Algebra je namreč na vseh kontinentih in vseh političnih sistemih ena in ista in vsled tega ne reagira na nobeno politično barvo. Lastnost, ki jo za ohlajenje vročekrvnosti sijajno priporoča.« <span id="ftn403_return"><a class="notelink" title="Prav tam." href="#ftn403"><sup>403</sup></a></span></p><p>Računal je dve uri, potem ga je »vsako grizenje socialne vesti temeljito minilo«, kajti račun je bil takšen: posestvo je merilo 18 oralov (približno 10, 3 ha), od tega je bilo »žalibog«</p><p>6 in pol vinograda (približno 3, 7 ha). Od njega sta živeli dve viničarski rodbini s skupaj devetimi močmi. Poleg tega je bilo treba plačati še oskrbnika, saj se lastnik Rosina še ni dovolj razumel na vinogradništvo. Pridelka je bilo nazadnje za 24 polovnjakov (6.720 l), nekaj je bilo še sadja. Po obračunu je Rosina pridelal letno izgubo v višini 6.420, 90 din, v kar ni vštel investicije v novo zasaditev. Šaljivo je zapisal, da si je z objavo teh računov pokvaril »vse šanse« za prodajo vinograda, a »to je pač tako: eden si kupi avtomobil in hodi na lov, drugi naloži denar v banko in dviga obresti, jaz pa se vozim s kolesom in privoščim rodbini tri mesece podeželskega življenja«. »Toda zemlja je zemlja,« je zatrdil Rosina »in <span style="font-style:italic">least not last</span>, živelo bo od te zemlje šestnajst ljudi, čeprav težko, toda do sitega, ki bi morali sicer na sezonsko delo ali kamor koli drugam za kruhom.« Teržana in druge kratkovidne borce za socialno pravičnost je podučil, da parola 'zemljo obdelovalcem' ne more biti dovolj, kajti »kmetski fant brez kapitala, samo z mlado ženo in hrabrim srcem« ne bi zmogel bremena vinograda. <span id="ftn404_return"><a class="notelink" title="Prav tam." href="#ftn404"><sup>404</sup></a></span></p><p>Algebra pač ne reagira na politične barve. Če algebro nadomestimo z zdravim, logičnim in svobodomiselnim razumom, potem lahko rečemo, da je Igor Rosina pri tej maksimi pravzaprav vztrajal ves čas.</p></div><div class="abstract" id="index-body.1_div.13_div.8"><h2><span class="head">POVZETEK</span></h2><p>Igor Rosina se je rodil oktobra 1900 v Ljutomeru znanemu odvetniku in političnemu delavcu Franu Rosini in njegovi ženi Karolini. Družina se je kmalu preselila v Maribor, kjer je živela na današnji Partizanski cesti 16. Igor Rosina je kakor njegov oče stopil v politično in javno življenje, in sicer približno sredi politično razburljivih dvajsetih let 20. stoletja. Pritegnili so ga slovenski agrarci, liberalno politično gibanje, ki je v kmetu videlo temelj gospodarskega in družbenega razvoja. Njegovi predstavniki so se sčasoma združili v Slovenski kmetski stranki, kjer je Rosina opravljal pomembne zadolžitve (med drugim je bil tajnik okrožnega odbora za Štajersko in Prekmurje). Poleg tega je bil eden ključnih organizatorjev in teoretikov pomembne nepolitične organizacije liberalnega tabora – Zveze (društev) kmečkih <span class="pagebreak" id="pb.134"> [134] </span>fantov in deklet. Svojo dejavnost je še posebej razširil v tridesetih letih 20. stoletja. Ob organizacijskem delu je precej in poglobljeno pisal, v glavnem v tednik <span style="font-style:italic">Kmetski list</span>, prosvetni mesečnik <span style="font-style:italic">Gruda</span> in mariborski list <span style="font-style:italic">Večernik</span>. Po poklicu je bil pravnik, od leta 1929 je imel v Mariboru samostojno odvetniško pisarno. Po okupaciji aprila 1941 se je družina umaknila iz Maribora, ki je postal del tretjega rajha (družina je bila na seznamu Kulturbunda Deutsch feindliche Personen). Najprej so odšli v Ljubljano, nato v Metliko, kjer so Rosino zaprli. Zaprt je ostal do leta 1943, ko je odšel v partizane. Avgusta 1944 je bil dodeljen Komisiji za ugotavljanje zločinov okupatorjev in njihovih pomagačev (KUZOP), ki je delovala pri SNOS (oziroma pozneje pri Narodni vladi Slovenije). Ob koncu vojne je Rosina postal vodja podružnice KUZOP za severovzhodno Slovenijo. Takrat se je hkrati z razpletanjem notranjepolitične situacije v Jugoslaviji začela zapletati osebna drama Igorja Rosine. Kot enega od predvojnih političnih prvakov ga je UDV kmalu evidentirala v kategoriji, znani kot OMS – ostanki meščanskih strank. Rosina je s tem postal potencialna tarča, obenem pa so se začele vrstiti pripombe na njegovo ravnanje in izjave. Decembra 1945 so ga razglasili za politično nezanesljivega in Rosina je bil »reduciran« iz javne službe. Spet je postal advokat, vendar zgolj za eno leto. Marca 1947 mu je posebna Komisija za presojo pravice do odvetništva to pravico odvzela. Ponovni vpis so mu nato odobrili šele leta 1961. Po drugi svetovni vojni je Igor Rosina tako postal nasprotnik režima in ves čas, zlasti od leta 1948 naprej, ga je budno spremljala UDV.</p></div><div class="bibliography" id="index-body.1_div.13_div.9"><h2><span class="head">VIRI IN LITERATURA</span></h2><div class="ss3" id="index-body.1_div.13_div.9_div.1"><h3><span class="head">ARHIVSKI VIR</span></h3><p>Arhiv Republike Slovenije, SI AS 1931 Republiški sekretariat za notranje zadeve Socialistične republike Slovenije, OD 977.</p></div><div class="ss3" id="index-body.1_div.13_div.9_div.2"><h3><span class="head">ČASOPISNA VIRA</span></h3><p><span style="font-style:italic">Kmetski list</span>, 1938.</p><p><span style="font-style:italic">Večernik</span>, 1938, 1939, 1940.</p></div><div class="ss3" id="index-body.1_div.13_div.9_div.3"><h3><span class="head">MONOGRAFIJE</span></h3><div class="biblfree"><span style="font-style:italic">Odvetnik in oblast. Dr. Igor Rosina (1900–1969)</span>. Ur. Jure Gašparič in Katja Škrubej. Ljubljana: Inštitut za novejšo zgodovino, 2017.</div><div class="biblfree">Hartman, Bruno. <span style="font-style:italic">Kultura v Mariboru: gibanja, zvrsti, osebnosti</span>. Maribor: Založba Obzorja, 2001.</div><div class="biblfree">Šnuderl, Makso. <span style="font-style:italic">Dnevnik 1941–1945</span>, 2. <span style="font-style:italic">V partizanih.</span> Ur. Zdenko Čepič. Maribor: Založba Obzorja, 1994.</div></div><div class="ss3" id="index-body.1_div.13_div.9_div.4"><h3><span class="head">ČLANEK</span></h3><div class="biblfree">Perovšek, Jurij. »Organizacijsko-politična slika liberalnega tabora v letih 1891–1941«. <span style="font-style:italic">Prispevki za novejšo zgodovino</span>, št. 1 (2017): 49–83.</div></div><div class="ss3" id="index-body.1_div.13_div.9_div.5"><h3><span class="head">FOTO:</span></h3><p>Igor Rosina leta 1965 (arhiv družine, avtor Andrej Rosina)</p></div><div class="byline"><span style="font-weight:bold">Dr. Jure Gašparič</span>, višji znanstveni sodelavec, Inštitut za novejšo zgodovino, Kongresni trg 1, 1000 Ljubljana, jure.gasparic@inz.si</div></div></div><!--Notes in [div]--><div class="notes"><div class="note" id="ftn373"><span class="noteLabel">373. </span><div class="noteBody">SI AS 1931, OD 977, 62. Poročilo o sledenju z dne 8. 7. 1958.</div> <a class="link_return" title="Go back to text" href="#ftn373_return">↵</a></div><div class="note" id="ftn374"><span class="noteLabel">374. </span><div class="noteBody">SI AS 1931, OD 977, 66–67.</div> <a class="link_return" title="Go back to text" href="#ftn374_return">↵</a></div><div class="note" id="ftn375"><span class="noteLabel">375. </span><div class="noteBody">Peter Vodopivec, »O odnosu Igorja Rosine do povojne politične stvarnosti«, v: <span style="font-style:italic">Odvetnik in oblast. Dr. Igor Rosina (1900</span>–<span style="font-style:italic">1969)</span>, ur. J. Gašparič in K. Škrubej (Ljubljana: Inštitut za novejšo zgodovino, 2017), 197.</div> <a class="link_return" title="Go back to text" href="#ftn375_return">↵</a></div><div class="note" id="ftn376"><span class="noteLabel">376. </span><div class="noteBody"><span style="font-style:italic">Večernik</span>, 31. 1. 1939, 3.</div> <a class="link_return" title="Go back to text" href="#ftn376_return">↵</a></div><div class="note" id="ftn377"><span class="noteLabel">377. </span><div class="noteBody">Alenka Šelih in Andrej Rosina, »Igor Rosina – v očeh otrok«, v:<span style="font-style:italic">Odvetnik in oblast. Dr. Igor Rosina (1900</span>–<span style="font-style:italic">1969)</span>, 11–14.</div> <a class="link_return" title="Go back to text" href="#ftn377_return">↵</a></div><div class="note" id="ftn378"><span class="noteLabel">378. </span><div class="noteBody">O organizacijskem razvoju liberalnega političnega tabora tedaj gl. Jurij Perovšek, »Organizacijsko-politična slika liberalnega tabora v letih 1891–1941«, <span style="font-style:italic">Prispevki za novejšo zgodovino</span>, št. 1 (2017), 49–83, o SKS 65–66.</div> <a class="link_return" title="Go back to text" href="#ftn378_return">↵</a></div><div class="note" id="ftn379"><span class="noteLabel">379. </span><div class="noteBody">Jurij Perovšek, »Socialnogospodarski, idejni in narodnopolitični nazori Igorja Rosine v dvajsetih letih«, v: <span style="font-style:italic">Odvetnik in oblast. Dr. Igor Rosina (1900</span>–<span style="font-style:italic">1969)</span>, 57.</div> <a class="link_return" title="Go back to text" href="#ftn379_return">↵</a></div><div class="note" id="ftn380"><span class="noteLabel">380. </span><div class="noteBody">O ZDKFD in Igorju Rosini gl. Anka Vidovič - Miklavčič, »Igor Rosina – ideolog in aktivist kmetskega mladinskega gibanja Zveze kmetskih fantov in deklet v liberalnem taboru«, v: <span style="font-style:italic">Odvetnik in oblast. Dr. Igor Rosina (1900</span>–<span style="font-style:italic">1969)</span>, 79–93.</div> <a class="link_return" title="Go back to text" href="#ftn380_return">↵</a></div><div class="note" id="ftn381"><span class="noteLabel">381. </span><div class="noteBody">O tem listu gl. Bruno Hartman, <span style="font-style:italic">Kultura v Mariboru: gibanja</span>,<span style="font-style:italic">zvrsti</span>,<span style="font-style:italic">osebnosti</span> (Maribor: Založba Obzorja, 2001), 96–97.</div> <a class="link_return" title="Go back to text" href="#ftn381_return">↵</a></div><div class="note" id="ftn382"><span class="noteLabel">382. </span><div class="noteBody">Igor Rosina, »Jugoslovanstvo in kmet«, <span style="font-style:italic">Kmetski list</span>, 22. 6. 1938.</div> <a class="link_return" title="Go back to text" href="#ftn382_return">↵</a></div><div class="note" id="ftn383"><span class="noteLabel">383. </span><div class="noteBody">Igor Rosina, »Nacionalizem in kmet«, <span style="font-style:italic">Kmetski list</span>, 11. 5. 1938.</div> <a class="link_return" title="Go back to text" href="#ftn383_return">↵</a></div><div class="note" id="ftn384"><span class="noteLabel">384. </span><div class="noteBody">Igor Rosina, »Potrebne nove usmeritve«, <span style="font-style:italic">Večernik</span>, 27. 5. 1939, in Igor Rosina, »Uvodnik«, <span style="font-style:italic">Večernik</span>, 18. 3. 1939.</div> <a class="link_return" title="Go back to text" href="#ftn384_return">↵</a></div><div class="note" id="ftn385"><span class="noteLabel">385. </span><div class="noteBody">Igor Rosina, »Poglavja iz slovenske politike«, <span style="font-style:italic">Večernik</span>, 31. 12. 1938.</div> <a class="link_return" title="Go back to text" href="#ftn385_return">↵</a></div><div class="note" id="ftn386"><span class="noteLabel">386. </span><div class="noteBody">Igor Rosina, »Eppur, si muove«, <span style="font-style:italic">Večernik</span>, 28. 1. 1939.</div> <a class="link_return" title="Go back to text" href="#ftn386_return">↵</a></div><div class="note" id="ftn387"><span class="noteLabel">387. </span><div class="noteBody">Igor Rosina, »Od Sušaka do Budve«, <span style="font-style:italic">Večernik</span>, 23. 8. 1939; 24. 8. 1939; 25. 8. 1939; 26. 8. 1939; 28. 8. 1939.</div> <a class="link_return" title="Go back to text" href="#ftn387_return">↵</a></div><div class="note" id="ftn388"><span class="noteLabel">388. </span><div class="noteBody">Igor Rosina, »Od Sušaka do Budve«, <span style="font-style:italic">Večernik</span>, 26. 8. 1939.</div> <a class="link_return" title="Go back to text" href="#ftn388_return">↵</a></div><div class="note" id="ftn389"><span class="noteLabel">389. </span><div class="noteBody">Igor Rosina, »Na vežbi«, <span style="font-style:italic">Večernik</span>, 7. 8. 1940 (feljton v sedmih delih je izhajal od 3. 8. do 24. 8.).</div> <a class="link_return" title="Go back to text" href="#ftn389_return">↵</a></div><div class="note" id="ftn390"><span class="noteLabel">390. </span><div class="noteBody">Igor Rosina, »Naš Maribor«, <span style="font-style:italic">Večernik</span>, 5. 8. 1939.</div> <a class="link_return" title="Go back to text" href="#ftn390_return">↵</a></div><div class="note" id="ftn391"><span class="noteLabel">391. </span><div class="noteBody">Jure Gašparič, »Igor Rosina v tridesetih letih«, v: <span style="font-style:italic">Odvetnik in oblast. Dr. Igor Rosina (1900</span>–<span style="font-style:italic">1969)</span>, 72–73.</div> <a class="link_return" title="Go back to text" href="#ftn391_return">↵</a></div><div class="note" id="ftn392"><span class="noteLabel">392. </span><div class="noteBody">Prav tam, 73–74.</div> <a class="link_return" title="Go back to text" href="#ftn392_return">↵</a></div><div class="note" id="ftn393"><span class="noteLabel">393. </span><div class="noteBody">Šelih in Rosina, »Igor Rosina – v očeh otrok«, 14–15.</div> <a class="link_return" title="Go back to text" href="#ftn393_return">↵</a></div><div class="note" id="ftn394"><span class="noteLabel">394. </span><div class="noteBody">Damijan Guštin, »Igor Rosina – sodelavec Komisije za ugotavljanje zločinov okupatorjev in njihovih pomagačev«, v: <span style="font-style:italic">Odvetnik in oblast. Dr. Igor Rosina (1900</span>–<span style="font-style:italic">1969)</span>, 133–134.</div> <a class="link_return" title="Go back to text" href="#ftn394_return">↵</a></div><div class="note" id="ftn395"><span class="noteLabel">395. </span><div class="noteBody">O vlogi Šnuderla in drugih pravnikov v obdobju vojne in izgradnje nove države gl. Zdenko Čepič, »Druga svetovna vojna, država, revolucija in vloga pravnikov«, v:<span style="font-style:italic">Odvetnik in oblast. Dr. Igor Rosina (1900</span>–<span style="font-style:italic">1969)</span>, 115–131.</div> <a class="link_return" title="Go back to text" href="#ftn395_return">↵</a></div><div class="note" id="ftn396"><span class="noteLabel">396. </span><div class="noteBody">Guštin, »Igor Rosina – sodelavec Komisije za ugotavljanje zločinov«, 143–145.</div> <a class="link_return" title="Go back to text" href="#ftn396_return">↵</a></div><div class="note" id="ftn397"><span class="noteLabel">397. </span><div class="noteBody">Makso Šnuderl, <span style="font-style:italic">Dnevnik 1941</span>–<span style="font-style:italic">1945</span>,<span style="font-style:italic">2. V partizanih</span>, ur. Zdenko Čepič (Maribor: Založba Obzorja, 1994), 472.</div> <a class="link_return" title="Go back to text" href="#ftn397_return">↵</a></div><div class="note" id="ftn398"><span class="noteLabel">398. </span><div class="noteBody">O tedanjem položaju Odvetniške zbornice in odvetništva v kontekstu odvzemanja članstva Igorja Rosine glej: Katja Škrubej, »Igor Rosina, stanovski tovariši in Odvetniška zbornica med oblastjo in avtonomijo«, v: <span style="font-style:italic">Odvetnik in oblast. Dr. Igor Rosina (1900</span>–<span style="font-style:italic">1969)</span>, 165–195.</div> <a class="link_return" title="Go back to text" href="#ftn398_return">↵</a></div><div class="note" id="ftn399"><span class="noteLabel">399. </span><div class="noteBody">Aleš Gabrič, »Igor Rosina v očeh povojne oblasti«. V: <span style="font-style:italic">Odvetnik in oblast. Dr. Igor Rosina (1900</span>–<span style="font-style:italic">1969)</span>, 155–156.</div> <a class="link_return" title="Go back to text" href="#ftn399_return">↵</a></div><div class="note" id="ftn400"><span class="noteLabel">400. </span><div class="noteBody">Vodopivec, <span style="font-style:italic">O odnosu Igorja Rosine do povojne politične stvarnosti</span>, 198–206.</div> <a class="link_return" title="Go back to text" href="#ftn400_return">↵</a></div><div class="note" id="ftn401"><span class="noteLabel">401. </span><div class="noteBody">Gabrič, »Igor Rosina v očeh povojne oblasti«, 159.</div> <a class="link_return" title="Go back to text" href="#ftn401_return">↵</a></div><div class="note" id="ftn402"><span class="noteLabel">402. </span><div class="noteBody">Igor Rosina, »Da se sliši tudi druga plat zvona«, <span style="font-style:italic">Večernik</span>, 10. 8. 1940.</div> <a class="link_return" title="Go back to text" href="#ftn402_return">↵</a></div><div class="note" id="ftn403"><span class="noteLabel">403. </span><div class="noteBody">Prav tam.</div> <a class="link_return" title="Go back to text" href="#ftn403_return">↵</a></div><div class="note" id="ftn404"><span class="noteLabel">404. </span><div class="noteBody">Prav tam.</div> <a class="link_return" title="Go back to text" href="#ftn404_return">↵</a></div></div></div></body></html>