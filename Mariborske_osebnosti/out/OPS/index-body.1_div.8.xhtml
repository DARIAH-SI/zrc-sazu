<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>JOŽEF KLIČEK</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">JOŽEF KLIČEK</span></h1><div class="ss1" id="index-body.1_div.8"><div class="pagebreak" id="pb.075"> [075] </div><div class="figure"><img src="media/08.png" alt="gostilničar in mesar (* Sedlarjevo/Satteldorf, 15. september 1886 – †&#xA;                        Maribor, 21. junij 1984) " class="graphic"/><div class="caption">gostilničar in mesar (* Sedlarjevo/Satteldorf, 15. september 1886 – † Maribor, 21. junij 1984) </div></div><div class="ss2" id="index-body.1_div.8_div.1"><h2><span class="head">Uvod</span></h2><p>Biografski zapisi so pogosto posvečeni ljudem, ki veljajo ali so veljali za učene, vplivne, pomembne. Njihova življenja se zdijo zanimiva, poučna, pogosto jih opisujemo in beremo kot vzorna, včasih celo gledamo v perspektivi »zaslužnosti«. A vsakokratno dobo pravzaprav v večji meri sestavljajo življenja povsem anonimnih ljudi. Oni so tista tiha večina, ki ne pušča vidne sledi, po drugi strani pa daje nekemu času barvo, ton in seveda – raznolikost. Osebna izkušnja vsakega človeka, še tako anonimnega, je enakovredna izkušnji kogarkoli bolj prepoznavnega. Tako je po mojem trdnem prepričanju vredno opisovati življenjsko izkušnjo vsakogar. Več kot jih poznamo, bliže smo realnemu zaznavanju preteklosti, čeprav ne bomo izkušnje, ki je nismo doživeli sami, nikoli do konca razumeli, nikoli čisto natančno opisali.</p><p>Jožef Kliček, gostilničar in mesar, ki je večino življenja preživel v Mariboru, je na nek način predstavnik obeh svetov, tistega bolj izpostavljenega, ki za sabo pušča sled in prepoznavno ime, a po svoje tudi tistega povsem anonimnega in vsakdanjega. Če pripoved o njem začnemo pri koncu, je treba najprej omeniti ime gostilne pri treh ribnikih v mariborskem mestnem parku. Ta je še v 21. stoletju med domačini znana po imenu Kliček, pri Kličku, čeprav uradno ne nosi tega imena in ga tudi nikoli ni. Njeno uradno ime Pri treh ribnikih je povezano z neposredno lokacijo gostilne, Kliček pa je bilo ime lastnika tega lokala od začetka tridesetih do srede šestdesetih let 20. stoletja.</p><p>Kdo je torej bil Jožef (Josef, tudi Josip) Kliček in kateri viri omogočajo vsaj delno rekonstrukcijo njegove življenjske zgodbe? Skoraj v celoti gre za družinsko dediščino, ohranjeno pri Kličkovi mlajši hčerki Faniki Kliček, pozneje v lasti njenih dedičev – dokumenti, fotografije, materialna zapuščina, spomini. Deloma so v pomoč tudi arhivski viri, zlasti dokumentacija Pokrajinskega arhiva Maribor (Uprava za gradnje in regulacijo) in časopisi iz časa Kličkovega <span class="pagebreak" id="pb.076"> [076] </span>življenja. Ker pa so zlasti viri iz prve skupine ohranjeni po slučaju, po družinski selekciji, je pripoved ponekod zgoščena, ponekod luknjasta.</p></div><div class="ss2" id="index-body.1_div.8_div.2"><h2><span class="head">Jožef Kliček se uči za mesarja</span></h2><p>Jožef oziroma Josef se je kot kmečki sin rodil očetu Josefu (1853–1904) in materi Ani, r. Šušterič (1863–1946). Josefova stara starša po očetovi strani sta bila Johann in Marija Kliček, r. Taboršek, po materini strani pa Martin in Margarita Šušterič, r. Presker. Starša – Josef in Ana – sta se poročila 8. maja 1881. Jožef je bil njun prvi otrok, nato se je leta 1888 rodila Jera, leta 1891 Karl, leta 1893 Anzelc, leta 1898 Jurij, leta 1901 Matilda in leta 1903 Alojz. <span id="ftn208_return"><a class="notelink" title="Zasebni arhiv Fanike Kliček/družine Hederih, Maribor." href="#ftn208"><sup>208</sup></a></span> Jurij je očitno leta 1918 umrl, v <span style="font-style:italic">Straži</span> namreč najdemo tale zapis: »Sedlarjevo pri Podčetrtku. V mariborski dež. bolnišnici je dne 13. t. m. po daljši bolezni vsled vojnih posledic umrl v 21. letu svoje starosti Jurij Kliček, sin tukajšnje posestnice-vdove Ane Kliček. Blagemu mladeniču bodi zemljica lahka, žalujoči rodbini pa bodi Vsemogočni tolažnik.« <span id="ftn209_return"><a class="notelink" title="»Sedlarjevo pri Podčetrtku«, Straža, 18. 11. 1918, 4." href="#ftn209"><sup>209</sup></a></span></p><p>Jožefovo pot iz Sedlarjevega ob Sotli po svetu je mogoče vsaj delno rekonstruirati po ohranjenih fotografijah in razglednicah, zagotovo pa je bilo postankov več, kot bo omenjenih. Prvič se v vojaški uniformi pojavi na fotografiji, posneti v Pulju leta 1908. Očitno je tam takrat služil vojaški rok. Star je bil že dvaindvajset let, pozneje je iz Pulja prejel še nekaj fotografij vojaških kolegov. Naslednja fotografija sicer ni datirana, po videzu pa bi Kličku prisodili le nekaj let več kot na vojaški fotografiji. Posnetek je nastal v ateljeju mariborskega fotografa Carla Theodorja Meyerja na Zgornji Gosposki ulici 39, Kliček pa je na njej prvič oblečen v opravo, ki ga že postavlja v neko zvezo z mesarskim poklicem. <span id="ftn210_return"><a class="notelink" title="Zasebni arhiv Fanike Kliček/družine Hederih, Maribor." href="#ftn210"><sup>210</sup></a></span> Ni jasno, ali se je takrat v Mariboru učil za mesarja, čisto mogoče pa bi bilo sklepati, da je bil vajenec pri katerem od mariborskih mesarjev. Tega ne potrjuje noben zapis, a domneva o učnih letih v Mariboru, ki je pozneje postal njegov dom, je zelo verjetna.</p><p>Še ena domneva sloni na dveh nedatiranih ohranjenih vinjetah, na katerih je odtisnjen žig Kliček Josef, Algersdorf, N 225. <span id="ftn211_return"><a class="notelink" title="Prav tam." href="#ftn211"><sup>211</sup></a></span> Ta materialni vir bi lahko pričal o tem, da se je mladi Kliček nekaj časa zadrževal v bližini Gradca, o čemer so pripovedovali tudi njegovi potomci. Po pripovedi hčerke Fanike naj bi si namreč oba starša del izobrazbe, potrebne za poznejšo gostilničarsko obrt, pridobila v Gradcu. <span id="ftn212_return"><a class="notelink" title="Ustni vir – Fanika Kliček, Maribor." href="#ftn212"><sup>212</sup></a></span> S požigosanima vinjetama je shranjenih tudi nekaj izrezkov iz neznanega časopisa, na katerih so fotografije večjega mesarskega obrata, na eni od njih pa je označen Jožef Kliček, ki se v mesarski opravi sklanja nad velik kotel. Kdaj in kje so bile te fotografije posnete, ni označeno, po videzu sodeč pa je Jožef star približno toliko kot na drugih fotografijah, kjer se pojavi v mesarski opravi, torej v učnih letih.</p><p>Spomin na naslednji dve postaji so pomagali ohraniti Kličkovi prijatelji mesarji, ki so mu še za časa Avstro-Ogrske pisali na dva naslova, kjer se je očitno zadrževal, skoraj gotovo zaradi učenja svoje obrti – leta 1913 so mu pisali v Zürich v Švico, na neki drugi fotorazglednici, na kateri datum ni razviden, gre pa skoraj gotovo še za čas pred prvo svetovno vojno, mu prijatelj <span class="pagebreak" id="pb.077"> [077] </span>v slovenščini pošilja pozdrave v Hotel Meran, Fillah/Beljak. Sodeč po motivu – štirje moški v mesarski opravi s korpulentnim predstavnikom goveda – gre za prijatelja iz učne dobe, saj mu piše: »Dragi prijatel, to pošljem jeno karto i daj mi kaj piši, ostanem tvoj prijatel Franz Peric.« Naslednja serija fotografij je bila posneta v Celovcu leta 1915. Ena od fotografij je posneta v veliki kuhinji, na posnetku je večja skupina osebja, precej moških je v uniformi. Jožef je na tej fotografiji v civilni opravi, fotografiran ob deski z velikim kosom mesa in v mesarskem predpasniku, na drugi fotografiji, ki jo je posnel isti fotograf v ateljeju, pa je mladi Kliček v uniformi. Iz tega je mogoče sklepati, da je vsaj del vojnega časa (1915) takrat skoraj že tridesetletni mesar preživel v zaledju vélike vojne. Pri tem je bila gotovo odločilna njegova mesarska izobrazba. Kljub ne ravno rosnim letom je bil takrat še samski, zato so ga doma čakali samo starši in sorojenci. Še ena od fotografij, Jožef jo je poslal domov v Sedlarjevo, je bila posneta med vojno. Upodablja ga kot mesarja ob govedu in kolegih v kraju Friesach/Breže. <span id="ftn213_return"><a class="notelink" title="Zasebni arhiv Fanike Kliček/družine Hederih, Maribor." href="#ftn213"><sup>213</sup></a></span></p></div><div class="ss2" id="index-body.1_div.8_div.3"><h2><span class="head">Jožef Kliček se poroči</span></h2><p>Po učni dobi in po prvi svetovni vojni se je Jožef očitno vsaj za nekaj časa vrnil domov, ob Sotlo. Vsekakor je bil tam – v Polju, blizu domačega kraja – 21. aprila leta 1919, saj sta se tega dne tam poročila s Frančiško, r. Zagozda, gostilničarjevo hčerjo iz Prelaskega. V Polju ju je poročil župnik Anton Drofenik, 6. marca sta bodoča zakonca pri notarju Francu Firbasu v Mariboru sklenila Ženitno in dedno pogodbo. Priči pri tem sta bila Alojz Cesarec z Elizabetine ceste v Mariboru in Josip Golec s Tegetthoffove ceste v Mariboru. Pogodba se je nanašala na v zakonu ustvarjeno premoženje, navedena pa je bila tudi nevestina in ženinova dediščina po starših. Nevestin oče je nevesto izplačal na dan sklenitve pogodbe, ženinova mati pa je ženinov delež predala že predhodno. <span id="ftn214_return"><a class="notelink" title="Zasebni arhiv Fanike Kliček/družine Hederih, Maribor." href="#ftn214"><sup>214</sup></a></span></p><p>Frančiška Zagozda je bila hči Johanna in Theresie Zagozda, r. Kostanjšek. Rodila se je 28. novembra 1889. Oče, kmet in gostilničar, se je rodil 16. maja 1853 in umrl 14. aprila 1929, mati pa se je rodila 11. oktobra 1855 in umrla 28. avgusta 1919, torej nekaj mesecev po Frančiškini poroki. Starša sta se poročila 15. novembra 1885 in sta ob Frančiški imela še hčere Marijo, Terezijo (poročeno Staroveški), Josipino (poročeno Fauland), Antonijo (poročeno Kužner) in Jerico ter sina Franca. Vsi navedeni sorojenci so podpisani pod materino osmrtnico, mogoče pa je, da je obstajal še kakšen sorojenec, ki ni dočakal odraslosti. Frančiškina stara starša po očetovi strani sta bila Franc in Helena Zagozda, r. Benecz, iz Polja (Feldorf), po materini pa Jakob in Anna Kostanjšek, r. Strasser, prav tako iz Polja. <span id="ftn215_return"><a class="notelink" title="Prav tam." href="#ftn215"><sup>215</sup></a></span></p><p>Po ohranjeni poselski knjižici Frančiške Zagozda je mogoče slediti njeni učni poti. Izučila se je za šiviljo. Obiskovala je ljudsko šolo v Polju, od leta 1906 pa se je v Celju učila za šiviljo. Njena učna leta so – po poselski knjižici sodeč – trajala vsaj do leta 1913, med njenimi delodajalci pa so navedeni celjski mojstri Marie Pungerchuh, Jož. Nowak in Mirna Gall.</p><p>Kje sta se Frančiška in Jožef spoznala in kako dolgo je trajala njuna zveza, preden sta se poročila, ni mogoče ugotoviti, zanesljivo pa je, da sta natanko eno leto po poroki, 21. aprila 1920, <span class="pagebreak" id="pb.078"> [078] </span>dobila prvega otroka, Joška. Sledili so Angela, rojena 18. aprila 1921, Emanuel (Mani), rojen 27. septembra 1922, Franja (Fanika), rojena 20. februarja 1924, in Rudi, rojen 12. aprila 1927. <span id="ftn216_return"><a class="notelink" title="Prav tam." href="#ftn216"><sup>216</sup></a></span></p><p>Takoj po poroki se je začela tudi njuna mariborska poklicna pot. Prva lokacija, kjer sta začela opravljati mesarsko in gostilničarsko obrt, je bila na Tržaški cesti 3, ki je bila takrat del Pobrežja. <span style="font-style:italic">Slovenski gospodar</span> je že 29. aprila 1919 poročal, <span id="ftn217_return"><a class="notelink" title="»Nova slovenska posest«,Slovenski gospodar, 29. 4. 1919, 5." href="#ftn217"><sup>217</sup></a></span> da je na Tržaški 3 na Pobrežju hišo z gostilno in mesarijo kupil zavedni Slovenec iz Podčetrtka Josip Kliček. Zgradba je imela na fasadi napis <span style="font-style:italic">Mesarija, prekajevalnica, gostilna J. Kliček.</span> <span id="ftn218_return"><a class="notelink" title="Zasebni arhiv Fanike Kliček/družine Hederih, Maribor." href="#ftn218"><sup>218</sup></a></span> Kliček je leta 1922 od Finančnega okrajnega ravnateljstva v Mariboru pridobil dovoljenje, da sme v svoji gostilni prodajati tudi tobačne izdelke: »Prodajno dopustilo za domače trafike: Gospod Josip Kliček, gostilničar v Pobrežju, Tržaška cesta 3, je upravičen, da ravnajoč se po veljavnih predpisih, v svojih obrtnih prostorih komadoma oddaja svojim gostom smotke, svalčice ter tobak za pušenje v zavojčkih in listkih, ki se dobivajo v javnih trafikah okraja. Maribor, dne 29. september 1922, finančni okrajni ravnatelj.« <span id="ftn219_return"><a class="notelink" title="Prav tam." href="#ftn219"><sup>219</sup></a></span></p><p>Leta 1925 je Kliček naveden kot vlagatelj v dela na hiši na Aleksandrovi cesti 83a, <span id="ftn220_return"><a class="notelink" title="Pokrajinski arhiv Maribor (dalje PAM), Uprava za gradnje in regulacijo, MA/995, šk. 269." href="#ftn220"><sup>220</sup></a></span> a drugih podatkov o gostinski dejavnosti družine Kliček na tej lokaciji ni. Leta 1928 pa ga že najdemo na novi lokaciji. <span style="font-style:italic">Mariborski večernik Jutra</span> je avgusta poročal: »Josip in Terezija Goleč sta prodala posestniku in mesarju Josipu in Frančiški Kliček za 400.000 Din hišo (gostilno) na Aleksandrovi cesti št. 53.« <span id="ftn221_return"><a class="notelink" title="»Sprememba posesti«, Mariborski večernik Jutra, 10. 8. 1928, 2." href="#ftn221"><sup>221</sup></a></span> Očitno je šlo za dotedanjo gostilno sopodpisnika njune ženitne pogodbe. Gostilno na tej lokaciji potrjujejo ohranjene fotografije, pa tudi arhivski viri iz fonda Uprava za gradnje in regulacijo. <span id="ftn222_return"><a class="notelink" title="PAM, Uprava za gradnje in regulacijo, MA/973, šk. 258." href="#ftn222"><sup>222</sup></a></span> Na Aleksandrovi cesti 53 je dal Kliček gostilno preurediti tako, da je vsaj iz enega gostilniškega prostora nastala mesnica. Tudi fotografija, posneta pred novim lokalom, potrjuje, da je Kliček opravljal tako mesarsko kot gostilničarsko obrt. Z ženo Frančiško sta vodila gostilno Wilson, ob kateri je bila tudi mesarija. Na eni od fotografij, posnetih pred Wilsonom, ju vidimo z vsemi petimi otroki, na drugi z osebjem lokala – tako z mesarji kot z osebjem gostilne. <span id="ftn223_return"><a class="notelink" title="Zasebni arhiv Fanike Kliček/družine Hederih, Maribor." href="#ftn223"><sup>223</sup></a></span></p><p>Najpomembnejša, najdaljša in najbolj znana postaja njune mariborske gostinske kariere pa je vsekakor gostilna ob ribnikih v mariborskem mestnem parku, ki sta jo kupila v začetku tridesetih let 20. stoletja. Ob hiši z gostilno in stanovanjem, v katerem so živeli, sta v upravljanje prevzela tudi pripadajočo čolnarno na bližnjem ribniku. Ob gostinski dejavnosti je družina tako vodila še izposojo čolnov v poletnem in izposojo drsalk v zimskem času. <span id="ftn224_return"><a class="notelink" title="Ustni vir – Fanika Kliček, Maribor" href="#ftn224"><sup>224</sup></a></span> Sklop poslopij je nosil naslov Ribniška ulica 3. V <span style="font-style:italic">Mariborskem večerniku Jutra</span> januarja 1931 beremo naznanitev posestne spremembe glede gostilne na Aleksandrovi cesti: »Hišo z gostilno g. Josipa in Frančiče Kliček na Aleksandrovi cesti 53 sta kupila za 600.000 Din gostilničarja <span class="pagebreak" id="pb.079"> [079] </span>Josip in Elizabeta Hometer iz Prevalj.« <span id="ftn225_return"><a class="notelink" title="»Posestna sprememba«, Mariborski večernik Jutra, 9. 1. 1931, 2." href="#ftn225"><sup>225</sup></a></span> Sklepamo torej lahko, da se je nekje ob koncu leta 1930 ali v začetku leta 1931 začela gostinska pot Kličkovih v mestnem parku. Sredi novembra 1931 v <span style="font-style:italic">Mariborskem večerniku Jutra</span> že najdemo Kličkovo ponudbo vina po ugodnih cenah v restavraciji Trije ribniki. <span id="ftn226_return"><a class="notelink" title="»Dobra vina lastnega pridelka«, Mariborski večernik Jutra, 14. 11. 1931, 5." href="#ftn226"><sup>226</sup></a></span> Leta 1933 je projektant Alois Peklar izrisal načrte za preureditve v zgradbi, kjer je bila gostilna. <span id="ftn227_return"><a class="notelink" title="PAM, Uprava za gradnje in regulacijo, MA/1308, šk. 304." href="#ftn227"><sup>227</sup></a></span></p><p>Kliček je v mestnem parku prevzel že uveljavljen gostinski lokal s čolnarno in drsališčem na ribniku. Stara gostilna je stala na zanimivi lokaciji, le streljaj od središča mesta, na robu priljubljenega rekreativnega prostora meščanov. Imela je povsem drugačen značaj kot prejšnji dve Kličkovi gostilni na Tržaški in Aleksandrovi, obe ob pomembnih prometnicah, pravzaprav najpomembnejših vpadnicah v mesto. Gotovo so tudi gostje tu bili drugačni, saj se v lokalu niso ustavljali ob poti, ampak so vanj prihajali namerno. Na novi lokaciji tudi ne najdemo več mesnice, ampak le še gostilno. Maja Godina Golja piše, da so bile mestne gostilne namenjene predvsem domačim gostom, torej Mariborčanom, furmanske gostilne ob vpadnicah v mesto pa so obiskovali predvsem kmetje, ki so se z vozovi vozili v mesto trgovat in po opravkih. <span id="ftn228_return"><a class="notelink" title="Maja Godina Golija, Prehrana v Mariboru v dvajsetih in tridesetih letih 20. stoletja (Maribor: Obzorja, 1997), 101." href="#ftn228"><sup>228</sup></a></span></p><p>V gostilni Trije ribniki (imenovala se je namreč tako in ne gostilna Kliček, kot bi lahko sklepali po priljubljenosti tega imena še dolga desetletja) so Kličkovi delovali približno tri desetletja, do starosti Jožefa in Frančiške. Tam je družina preživela zadnje desetletje pred drugo svetovno vojno, vojni čas in še dobri dve desetletji po vojni. Januarja 1949 je bila sicer izdana odločba Stanovanjske komisije 1. stopnje pri Mestnem izvršilnem odboru za mesto Maribor, ki je določila, da gostinski prostor v Ribniškem selu 3, prej Kliček, dobi Mestno gostinsko podjetje, ker naj bi bili prostori prazni. Na seznamu je ob Kličkovi gostilni še osem drugih mariborskih gostinskih lokalov, ki naj bi bili prav tako prazni. A leta 1953 so Josipu Kličku izdali dokument, s katerim so mu podaljšali zakupno pogodbo za zakupno gostilno Pri ribnikih v Mariboru. Kaj se je dogajalo takoj po vojni in kakšna oblika lastnine na gostilni in stanovanjski hiši je v teh letih dejansko veljala, iz dokumentov ni mogoče povsem natančno razbrati, dejstvo pa je, da je še leta 1965 Jožef Kliček zaračunaval najemnino obrtniku, ki je imel v prostorih na Ribniški 2 v najemu delavnico. <span id="ftn229_return"><a class="notelink" title="Zasebni arhiv Fanike Kliček/družine Hederih, Maribor." href="#ftn229"><sup>229</sup></a></span></p><p>Leta 1967 je Kliček stanovanjsko hišo v Ribniškem selu 3 prodal, o čemer priča ohranjena pogodba. Stavba je takrat po dikciji iste pogodbe prešla v družbeno lastnino za uporabo Samopostrežne restavracije Center Maribor. Kupnina je bila poravnana v dveh delih, Kličkovi so namreč najprej predali en del, nato pa še drugi del prostorov, v katerih so stanovali. Del parcele je bil Kličkovima odvzet že leta 1960 ob ureditvi promenade pri Treh ribnikih. <span id="ftn230_return"><a class="notelink" title="Prav tam." href="#ftn230"><sup>230</sup></a></span></p><p>Gostilna Trije ribniki je bila v obdobju med obema vojnama po statusu nekje med mestno in predmestno gostilno. Pravzaprav ni bila tipična mestna gostilna z razvejano ponudbo in aboniranimi jedci, še manj gostinski lokal kavarniškega tipa; po svoji ponudbi in deloma tudi <span class="pagebreak" id="pb.080"> [080] </span>lokaciji je bila pravzaprav bliže predmestnim gostilnam, kamor so meščani hodili ob koncu tedna. Vsekakor pa je bila pomemben člen mariborske gostinske ponudbe, ki je leta 1926 obsegala oseminosemdeset gostiln, deset restavracij in tri hotele, leta 1935 pa že devetinosemdeset gostiln, štirinajst restavracij in pet hotelov. <span id="ftn231_return"><a class="notelink" title="Bogo Teply, »Iz zgodovine mariborskega gostinstva«, v: Gostinski šolski center Maribor ‘58 ‘68 (Maribor, Gostinski šolski center Maribor, 1968) 24." href="#ftn231"><sup>231</sup></a></span></p><p>Opis gostinske ponudbe Kličkovih temelji v glavnem na spominih Jožefove in Frančiškine hčerke Fanike, ki se je rodila leta 1924 in je bila v začetku gostinstva Kličkovih pri Treh ribnikih majhna deklica, ko pa so lokacijo v mestnem parku zapustili, je bila že štiridesetletnica. Do začetka študija v Ljubljani je ob gostilni stanovala, opazovala je gostinsko dogajanje in včasih v gostilni tudi pomagala. Gostilne se spominja kot lokacije, nekoliko odmaknjene od središča mesta, kjer so gostom ponujali razmeroma preproste jedi. Pripravljali so jih v domači kuhinji, tudi nekaj sestavin so pripravljali v domačem okolju. Spominja se, da so bile na jedilniku juhe z različnimi zakuhami, krvavice, pečenice, domače kisano zelje, narezki, ocvrti piščanci, golaž, krompir na razne načine, puran, mlinci in odojek. Tega so sprva pekli v pečici, pozneje pa tudi na prostem. Od pijač se najbolj spominja točenja piva, ki so ga kupovali pri mariborskih pivovarjih Götzu in Tscheligiju, temnega pa so imeli v steklenicah. Če sklepamo po oglasih v <span style="font-style:italic">Mariborskem večerniku Jutra</span>, je bila glavnina pri Kličku točenega piva vsaj proti koncu tridesetih let 20. stoletja iz pivovarne Tscheligi, saj se je Kliček pogosto pohvalil s to ponudbo. Točenje piva je bilo posebna spretnost, saj je bilo gostu treba prinesti natanko po pravilih natočeno pijačo – prave so morale biti tako temperatura kot količina in struktura pene na vrhu. Kličkova hči se spominja tudi pijače, imenovane kraherl, ki je temeljila na mešanici sladkega sirupa – malinovca ali šabese in sifona. Tega so uporabljali tudi za špricarje. Kraherl se je prodajal v stekleničkah z značilnimi kroglicami na vrhu. Točili so seveda tudi vino.</p><p>Gostilničarska hči se spominja še, da je mama nekatere jedi pripravljala zgolj za družino, nekatere pa so bile tudi na jedilniku gostilne. V spominu so ji ostali golaž s polovico govejega in polovico svinjskega mesa, hrenova omaka iz goveje juhe, namočene žemlje, soli in naribanega hrena, pljučni zavitek/štrudelj kot jušna zakuha, kuhana govedina s krompirjevo omako, navaden biskvit, ki so ga ponujali k vinu in je bil tudi edina očetova priljubljena sladica in ocvirkovi keksi. Fanika se spominja tudi solnikov, prestam podobnega slanega peciva. Posuti so bili s soljo in kumino, kupovali pa so jih od pekov in jih ponujali zlasti k pivu. Gob v smetanovi omaki s kruhovimi cmoki se spominja kot priljubljenega obroka, ki ga je mama pripravljala za družino. Njeni spomini obsegajo tudi družabno življenje ob gostilni, na ribniku. Spominja se zimskih dni, ko so posojali drsalke in so se meščani množično prihajali drsat na zaledeneli ribnik. Natančno ima v spominu tako način ostrenja spodnjega dela drsalk kot način nagibanja, ki ga je drsalec moral obvladati, da je lahko delal zavoje in pri tem ostajal na nogah oziroma na drsalkah. <span id="ftn232_return"><a class="notelink" title="Ustni vir – Fanika Kliček, Maribor." href="#ftn232"><sup>232</sup></a></span></p><p>Časopisne notice iz tridesetih let 20. stoletja, večinoma objavljene v <span style="font-style:italic">Mariborskem večerniku Jutra</span>, pričajo tudi o tem, da so bili v gostilni občasno koncerti in srečanja različnih društev ali <span class="pagebreak" id="pb.081"> [081] </span>drugih povezanih družb. <span id="ftn233_return"><a class="notelink" title="Mariborski večernik Jutra, trideseta leta 20. stoletja, ponavljajoči se oglasi." href="#ftn233"><sup>233</sup></a></span> Prirejali so celo veselice ob trgatvi. <span id="ftn234_return"><a class="notelink" title="»Trgatvena veselica«, Mariborski večernik Jutra, 28. 8. 1934, 2." href="#ftn234"><sup>234</sup></a></span> V času, ko je bil Jožef Kliček že lastnik gostilne Pri treh ribnikih, je očitno pogrešal svojo osnovno mesarsko dejavnost. Ustanovil je namreč firmo Export Jos. Kliček &amp; Co., ki je bila namenjena izvozu mesa za tuje naročnike. Meso se je namenil izvažati znanemu naročniku Ottu Ruffu v Zürich in še nekaterim švicarskim partnerjem; mogoče mu je pri tem pomagalo poznavanje dejavnosti v teh krajih še izpred prve svetovne vojne, ko se je tam mudil kot mladenič, podatke o morebitnih partnerjih pa je pridobil korespondenčno iz švicarskega konzulata v Zagrebu. Decembra 1939 je poslal večje število povpraševanj, v katerih je poskušal pridobiti zlasti dobavitelje govejega mesa, v nekaterih primerih pa suhih sliv in orehov za nadaljnji izvoz v Švico. Ponudbe in cenike so mu pošiljali dobavitelji iz raznih koncev Jugoslavije – iz Subotice, Kočevja, Novega mesta, Trzina, Ljubljane, Koprivnice in od drugod.</p><p>Mnogi od njih so mu predlagali, da se glede posla raje sestanejo in dogovorijo v živo. Najbrž se je nekaj teh srečanj tudi zgodilo, iz korespondence pa ni razvidno, kdo je dejansko postal dobavitelj govejega mesa. Za orehi in suhimi slivami je Kliček poizvedoval v Tuzli in Brčkem, nekemu zagrebškemu proizvajalcu kranjskih klobas pa je ponudil, da bi zanj dobavljal sestavine na špeharskem trgu v Mariboru. Korespondenca je zanimiva tudi zato, ker je iz nje očitno, da se je Kliček kot izučen mesar na ta posel dobro spoznal. Pogosto namreč navaja detajle z natančno terminologijo, ki povprečnemu uvozniku ali izvozniku mesa najbrž niso bili znani. Kliček si je tekoče dopisoval v slovenščini, srbohrvaščini in v nemščini. V pismu Ivanu Kondriču, zagrebškemu proizvajalcu kranjskih klobas, ki ne govori le o Kličkovem poznavanju tematike in podjetniških spretnosti, pač pa tudi o razmerah na mariborskem špeharskem trgu, 14. decembra 1939 piše:</p><blockquote class="quote"><p>»Vaš rojak Rajko Erjavec nam je predočil Vašo namero, da nameravate na mariborskem trgu od špeharjev nakupovati meso odgovarjajoče za izdelavo kranjskih klobas. Mi bi bili pripravljeni Vaše naročilo izvrševati in bi Vam po možnosti vsaki teden gotovo količino mesa nakupili. Poznano nam je, da se za izdelavo kranjskih klobas potrebuje izključno le od slanine izluščene gnjati/šunke, vratove brez kosti in svinjske zajce. Vi bi nam morali sporočiti, do katere cene lahko gremo pri nakupu, koliko največ smemo za Vas nakupiti in kako želite, da se Vam to blago dopošlje. Po našem mnenju bi bilo najbolje pakovati v zaboje in potom avtospedicije odpremiti. Poznano Vam bo, da so cene na špeharskem trgu nestalne in je včasih mogoče kupiti zelo ugodno, drugič je povpraševanje spet tako veliko, da so špeharske cene mnogo mnogo višje od mesarskih. Radi tega bi vi morali limitirati ceno, preko katere bi mi ne šli […] Znano Vam bo itak, da so špeharski sejmi v Mariboru samo ob sobotah in bi Vi tedaj na transport računali lahko ob ponedeljkih.« <span id="ftn235_return"><a class="notelink" title="Zasebni arhiv Fanike Kliček/družine Hederih, Maribor." href="#ftn235"><sup>235</sup></a></span></p></blockquote><p>Kličkovi so največji del svojega mariborskega obdobja preživeli v gostilni ob ribniku v mestnem parku in ji s tem dali pečat, ki jo spremlja še danes, čeprav so jo nehali upravljati vsaj konec šestdesetih let 20. stoletja. Jožef in Frančiška Kliček sta do takrat že ostarela, Jožef je bil star že več kot osemdeset let, njegova žena Frančiška pa nekaj let manj. Osrednje obdobje rasti Kličkove gostinske dejavnosti je vsekakor obdobje med obema vojnama. Kot piše Maja <span class="pagebreak" id="pb.082"> [082] </span>Godina Golija, je bila gostinska dejavnost takrat precej razvejana. Najugodnejša leta za razvoj gostinstva v Mariboru naj bi bila med 1925 in 1930, torej prav v času Kličkovih selitev iz ene mariborske gostilne v drugo. V Mariboru naj bi leta 1935 na območju mestne občine obstajalo 142 gostinskih lokalov. <span id="ftn236_return"><a class="notelink" title="Godina Golija, Prehrana v Mariboru, 99." href="#ftn236"><sup>236</sup></a></span></p><p>Pet Kličkovih otrok ni nadaljevalo družinske tradicije, ampak se je posvetilo izobraževanju in delu na drugih področjih. Prvorojenec Joško je končal trgovsko akademijo in je že leta 1940 iskal zaposlitev (na njegovo prošnjo je med drugimi negativno odgovoril takrat že zelo uspešen tekstilni industrialec Josip Hutter), Emanuel je bil gozdarski tehnik in je bil zaposlen pri Gozdnem gospodarstvu Maribor, Fanika pa je študirala jezike in je bila pozneje profesorica in nekaj let tudi knjižničarka. Nazadnje je poučevala angleški jezik na Srednji gradbeni šoli v Mariboru. Angela se je poročila in živela v Ljubljani, Rudija pa je pot vodila skozi nekaj evropskih mest; nazadnje se je odselil v ZDA. Oba starša Kliček sta po koncu gostinske kariere ostala tako rekoč brez dohodkov, po dokumentih sodeč namreč nista bila upravičena do pokojnine. Družinsko finančno osnovo so tako pomenili kapital od prodaje gostilne in dohodki otrok, zlasti Emanuela in Fanike, ki sta dolgo živela s staršema in zanju skrbela do smrti.</p><p>Po izselitvi iz parka so Kličkovi kupili polovico hiše v Kosarjevi ulici 7. Tam so živeli vsaj od leta 1970, pred tem pa jih krajši čas najdemo na naslovu Ulica kneza Koclja 2. Fanika je bila na tem naslovu prijavljena od marca 1968. Leta 1973 je Jožef Kliček – po korespondenci sodeč – očitno kupoval oziroma menjaval hišo, a se dejansko z ženo iz polovice hiše na Kosarjevi ulici 7 nista nikoli izselila. Mama Frančiška Kliček, r. Zagozda, je umrla oktobra 1978, stara devetinosemdeset let. Ob njenem pogrebu je družina namesto za vence del denarja namenila za gradnjo Splošne bolnišnice Maribor. Jožef Kliček je umrl 21. junija 1984, star sedemindevetdeset let. <span id="ftn237_return"><a class="notelink" title="Zasebni arhiv Fanike Kliček/družine Hederih, Maribor in ustni vir – Fanika Kliček, Maribor." href="#ftn237"><sup>237</sup></a></span></p></div><div class="ss2" id="index-body.1_div.8_div.4"><h2><span class="head">Osebni profil Jožefa Klička</span></h2><p>Na obmejni izkaznici Jožefa Klička, izdani leta 1933 v Mariboru, med osebnimi podatki piše, da je bil srednje rasti, svetlih las (fotografije kažejo nasprotno) in rjavih oči. <span id="ftn238_return"><a class="notelink" title="Zasebni arhiv Fanike Kliček/družine Hederih, Maribor." href="#ftn238"><sup>238</sup></a></span> Ob teh formalnih podatkih pa prebijanje skozi ohranjene dokumente in fotografije in s tem skozi Kličkovo življenjsko zgodbo izrisuje tudi njegovo osebnost. V dokumentih je nekaj drobnih pripisov, v korespondenci nekaj sledi, na fotografijah nekaj poz in v Kličkovih beležkah nekaj opazk, ki ga razkrivajo ne le kot poslovneža, ampak tudi kot osebo. Najprej vzbuja pozornost njegova drža na fotografijah, ki je na vseh, že na tistih iz mladih let, zelo samozavestna. Pravzaprav izžareva karizmo. Na fotografiji, posneti v ateljeju mariborskega fotografa Karla Theodorja Meyerja v začetku stoletja, je njegova drža ponosna, pogled in postava poudarjata njegovo samozavest. Na fotografijah, posnetih s kolegi, učenci mesarske obrti, je Jožef vedno v ospredju in ima, v nasprotju z večino, navzgor privihan en rob značilnega predpasnika. Na poznejših fotografijah – na poročni, pred lokalom, z družino – je vedno urejen. Obleko, srajco, kravato in telovnik/lajbič pogosto dopolnjujeta klobuk in žepna ura. Od mladosti do zrelih let je nosil brke.</p><p>Skozi njegovo življenjsko zgodbo se pokaže tudi nekakšna poslovna in osebna prodor<span class="pagebreak" id="pb.083"> [083] </span>nost. Verjetno je prav zaradi nje uspel v svoji dejavnosti. Iz kmečkega fanta brez vsakršnega poslovnega zaledja je z lastno prodornostjo postal znan in uspešen gostinski podjetnik, ki je v Mariboru deloval dolga desetletja. Mogoče ga je pretirano primerjati s sodobnikoma, tekstilnim industrialcem Josipom Hutterjem ali trgovcem Jakobom Lahom, ki sta prav tako med obema vojnama v Mariboru spletla več kot uspešni poslovni karieri, a njihove življenjske poti imajo nekaj skupnih potez: skromno izhodišče, lasten preboj, vztrajnost, iniciativnost, poslovno uspešnost. Vsi trije možje so si v Mariboru ustvarili tudi razmeroma velike družine. Najizraziteje so prodornost, iznajdljivost, vztrajnost in samozavest vidne v pismih iz leta 1939, ko si je Kliček za svoje podjetje prizadeval ustvariti nove poslovne povezave. Pri tem mu ni bilo težko stopiti v stik z veleposlaništvi, zbornicami, proizvajalci, mesarji, kmeti in posredniki. Že dejstvo, da so njegove poti iz obsoteljskega Sedlarjevega sploh šle tako daleč po svetu, govori v prid omenjenemu vtisu.</p><p>Za ponazoritev okolja, iz katerega je prišel, dodajam zapis iz <span style="font-style:italic">Slovenskega gospodarja</span>, objavljen aprila 1928, torej v času, ko je Kliček v Mariboru že trdno uveljavil svojo poslovno dejavnost. Fant, ki je v dogodku, opisanem v notici, umrl, ni mogel biti njegov brat, saj se ime ne ujema z imeni iz družinskega debla Jožefa Klička, skoraj gotovo pa je bil sorodnik, saj je izviral iz iste vasi in nosil enak priimek. Gre torej za detajl iz Kličkovega primarnega okolja, ki je sicer iztrgan iz konteksta, pa vendar prinaša eno od tamkajšnjih podob:</p><blockquote class="quote"><p>»Uboj iz pijanosti v Dolnji Buči. V torek, dne 10. aprila t. l., se je v Dolnji Buči v Sotelski dolini zgodil uboj, ki je pretresel v dno duše župljane iz Buč in Polja. Žrtev zavratnega napada je bil Kliček Avgust iz Sedlarjevega. Omenjeni se je v mraku v družbi vračal iz vinograda. Ko so že prišli iz bučke fare, sta se Kliček August in Rajniš I. vrnila, da bi poiskala enega zaostalih. Na prelazu pri Mlakarju v Dolnji Buči pa ju zahrbtno napade Fr. Kostanjšek iz Dolnje Buče ter zada Kličeku silen udarec s kolom preko temena, da se je na mestu zgrudil, Rajniš pa je tudi dobil udarce preko hrbta ter je ves preplašen pritekel domov in obvestil domačine o dogodku. Ljudje, ki so hitro odšli na lice mesta, so našli Kličeka že mrtvega. Ubijalca oblast ni mogla takoj izslediti in so orožniki prvi dan po nedolžnem aretirali tri fante iz Polja in jih odgnali v zapor. Še le v četrtek je Kostanjšek Franc iz Dolnje Buče priznal, da je on storil zločin in sicer v pijanosti. Orožniki so ga takoj uklenjenega odvedli v zapor, nedolžne pa seveda izpustili. Mladina, strezni se in opusti nesrečno in nezmerno popivanje!« <span id="ftn239_return"><a class="notelink" title="»Uboj iz pijanosti v Dolnji Buči«, Slovenski gospodar, 19. 4. 1928, 5." href="#ftn239"><sup>239</sup></a></span></p></blockquote><p>Podobo o Kličku, ki je skladna s prejšnjimi opažanji, potrjuje tudi nekaj drobnih vtisov njegovih otrok. Hči Fanika je svoja starša opisala takole: mati je bila mila in blaga, oče pa je bil ponosen človek, rad se je pohvalil s svojim uspehom, rad je dosegel svoje. Sin Jože je na neki razglednici domačim napisal, da očeta pozdravlja s poti, iz Ženeve, ki se je bo gotovo spomnil, saj je mesto še vedno tako, kot je bilo, v pismu domačim iz vojske leta 1950 pa: »Vidim da je doma vse po starem. Ata vozi svojo linijo.« Jožef Kliček, ki si je zlasti na stara leta delal beležke, je na nek listič trpko zapisal, da mu država po vojni ni dala ničesar, da je moral povsem na svoje stroške, brez štipendij, izšolati vseh pet otrok in kupiti stanovanje. Tudi sicer je družina <span class="pagebreak" id="pb.084"> [084] </span>gojila razmeroma kritičen odnos do družbenih razmer po drugi svetovni vojni, za katerega se zdi, da je temeljil na radikalni spremembi poslovne izkušnje po vojni. <span id="ftn240_return"><a class="notelink" title="Zasebni arhiv Fanike Kliček/družine Hederih, Maribor; pogovor avtorice s Faniko Kliček." href="#ftn240"><sup>240</sup></a></span></p></div><div class="ss2" id="index-body.1_div.8_div.5"><h2><span class="head">Dediščina družine Kliček v Mariboru</span></h2><p>Najočitnejša dediščina družine Kliček v Mariboru je pravzaprav njeno ime, ki se je ohranilo v povezavi z gostinsko dejavnostjo v mariborskem mestnem parku. Gre skoraj za nekakšno blagovno znamko, za zagotovilo kakovostne gostinske ponudbe. Čeprav že pol stoletja Kličkovi ne vodijo več gostilne ob treh ribnikih, se te še vedno držita njihovo družinsko ime in sloves, ki je v predstavitvah pogosto dodan k podatku, da naj bi šlo za najstarejšo gostilno v Mariboru. Drugi del dediščine je materialne narave. Družinska zapuščina, ki je glavni vir tega prispevka, je sestavljena iz številnih fotografij, dokumentov, prav tako fragmentov ohranjenega gostinskega posodja, pohištva, pa tudi osebnih predmetov in drugih reči iz družinskega okolja.</p></div><div class="abstract" id="index-body.1_div.8_div.6"><h2><span class="head">POVZETEK</span></h2><p>Jožef oziroma Josef ali Josip Kliček se je kot kmečki sin rodil 15. septembra 1886 v vasi Sedlarjevo (Satteldorf) na Spodnjem Štajerskem. V učni dobi v raznih krajih (v okolici Gradca, v Beljaku, v Brežah in drugod) se je izučil za mesarja, se po koncu prve svetovne vojne, ki jo je vsaj deloma preživel v Celovcu, poročil in preselil v Maribor. Tu se je uveljavil kot mesar, zlasti pa kot gostilničar. Prvi mesarski in gostinski lokal je odprl takoj po poroki z ženo Frančiško, r. Zagozda, leta 1919. Z družino je deloval vsaj na treh mariborskih lokacijah, kjer je imel sprva mesarijo z gostilno, na zadnji, najbolj znani lokaciji pri treh ribnikih v mestnem parku pa samo še gostilno. Prva Kličkova mariborska gostilna je bila na Tržaški cesti 3, druga na Aleksandrovi cesti 53, obe sta bili ob glavnih vpadnicah v mesto. Tretja lokacija (v mestnem parku), ki sta jo zakonca Kliček kupila v začetku tridesetih let 20. stoletja – gostilna se je imenovala Trije ribniki –, je bila že prej znana rekreacijska točka Mariborčanov, kjer sta ob gostilni delovala še čolnarna oziroma drsališče. Kličkovi so v gostilni imeli tipično gostinsko ponudbo, podobno tistim v predmestnih gostilnah, hkrati pa je tam teklo bogato družabno življenje Mariborčanov. Gostilna in njena neposredna okolica sta bili tudi priljubljena rekreacijska destinacija – na ribniku ob lokalu so poleti čolnarili, pozimi drsali, mestni park pa je bil sam po sebi priljubljeno in urejeno mestno sprehajališče. Družina Kliček je v svoji lasti ohranila razmeroma bogat arhiv fotografij, dokumentov in predmetov, po katerih je bilo skupaj z nekaj ustnimi, publicističnimi in arhivskimi viri mogoče sestaviti razmeroma natančno biografijo Jožefa Klička in njegove družine. Ta se je v zavesti Mariborčanov tudi po opustitvi dejavnosti v mestnem parku v letih po drugi svetovni vojni usidrala kot dobro znano in priznano gostinsko ime. Gostilna v mestnem parku še danes, po več kot pol stoletja, nosi domače ime Pri Kličku, čeprav je uradno ime lokala Pri treh ribnikih. Kliček je z osebno prizadevnostjo in poslovno žilico postal uspešen mariborski poslovnež. Njegova kariera nekoliko spominja na uspešne kariere nekaterih drugih mariborskih poslovnežev slovenskega rodu, ki so se v Mariboru med obema vojnama uveljavili na različnih področjih.</p></div><div class="bibliography" id="index-body.1_div.8_div.7"><div class="pagebreak" id="pb.085"> [085] </div><h2><span class="head">VIRI IN LITERATURA</span></h2><div class="ss3" id="index-body.1_div.8_div.7_div.1"><h3><span class="head">ARHIVSKI VIRI</span></h3><p>Pokrajinski arhiv Maribor, Uprava za gradnje in regulacijo.</p><p>Zasebni arhiv Fanike Kliček/družine Hederih, Maribor.</p></div><div class="ss3" id="index-body.1_div.8_div.7_div.2"><h3><span class="head">ČASOPISNI VIRI</span></h3><p><span style="font-style:italic">Mariborski večernik Jutra</span>, 1928, 1930–1938.</p><p><span style="font-style:italic">Slovenski gospodar</span>, 1919, 1928.</p><p><span style="font-style:italic">Straža</span>, 1918</p></div><div class="ss3" id="index-body.1_div.8_div.7_div.3"><h3><span class="head">USTNI VIR</span></h3><p>Fanika Kliček, r. 1924, Maribor (avtorica je intervjuje opravila v letih 2010–2015).</p></div><div class="ss3" id="index-body.1_div.8_div.7_div.4"><h3><span class="head">MONOGRAFIJA/ČLANEK</span></h3><div class="biblfree">Godina Golija, Maja. <span style="font-style:italic">Prehrana v Mariboru v dvajsetih in tridesetih letih 20. stoletja.</span> Maribor: Obzorja, 1997.</div><div class="biblfree">Teply, Bogo. »Iz zgodovine mariborskega gostinstva«. V: <span style="font-style:italic">Gostinski šolski center Maribor ‘58 ‘68 </span>(Maribor: Gostinski šolski center, 1968).</div></div><div class="ss3" id="index-body.1_div.8_div.7_div.5"><h3><span class="head">FOTO:</span></h3><p>Zasebni arhiv Fanike Kliček</p></div><div class="byline"><span style="font-weight:bold">Dr. Jerneja Ferlež</span>, etnologinja in bibliotekarka, Univerza v Mariboru, Univerzitetna knjižnica Maribor, Gospejna 10, 2000 Maribor, jerneja.ferlez@um.si</div></div></div><!--Notes in [div]--><div class="notes"><div class="note" id="ftn208"><span class="noteLabel">208. </span><div class="noteBody">Zasebni arhiv Fanike Kliček/družine Hederih, Maribor.</div> <a class="link_return" title="Go back to text" href="#ftn208_return">↵</a></div><div class="note" id="ftn209"><span class="noteLabel">209. </span><div class="noteBody">»Sedlarjevo pri Podčetrtku«, <span style="font-style:italic">Straža</span>, 18. 11. 1918, 4.</div> <a class="link_return" title="Go back to text" href="#ftn209_return">↵</a></div><div class="note" id="ftn210"><span class="noteLabel">210. </span><div class="noteBody">Zasebni arhiv Fanike Kliček/družine Hederih, Maribor.</div> <a class="link_return" title="Go back to text" href="#ftn210_return">↵</a></div><div class="note" id="ftn211"><span class="noteLabel">211. </span><div class="noteBody">Prav tam.</div> <a class="link_return" title="Go back to text" href="#ftn211_return">↵</a></div><div class="note" id="ftn212"><span class="noteLabel">212. </span><div class="noteBody">Ustni vir – Fanika Kliček, Maribor.</div> <a class="link_return" title="Go back to text" href="#ftn212_return">↵</a></div><div class="note" id="ftn213"><span class="noteLabel">213. </span><div class="noteBody">Zasebni arhiv Fanike Kliček/družine Hederih, Maribor.</div> <a class="link_return" title="Go back to text" href="#ftn213_return">↵</a></div><div class="note" id="ftn214"><span class="noteLabel">214. </span><div class="noteBody">Zasebni arhiv Fanike Kliček/družine Hederih, Maribor.</div> <a class="link_return" title="Go back to text" href="#ftn214_return">↵</a></div><div class="note" id="ftn215"><span class="noteLabel">215. </span><div class="noteBody">Prav tam.</div> <a class="link_return" title="Go back to text" href="#ftn215_return">↵</a></div><div class="note" id="ftn216"><span class="noteLabel">216. </span><div class="noteBody">Prav tam.</div> <a class="link_return" title="Go back to text" href="#ftn216_return">↵</a></div><div class="note" id="ftn217"><span class="noteLabel">217. </span><div class="noteBody">»Nova slovenska posest«,<span style="font-style:italic">Slovenski gospodar</span>, 29. 4. 1919, 5.</div> <a class="link_return" title="Go back to text" href="#ftn217_return">↵</a></div><div class="note" id="ftn218"><span class="noteLabel">218. </span><div class="noteBody">Zasebni arhiv Fanike Kliček/družine Hederih, Maribor.</div> <a class="link_return" title="Go back to text" href="#ftn218_return">↵</a></div><div class="note" id="ftn219"><span class="noteLabel">219. </span><div class="noteBody">Prav tam.</div> <a class="link_return" title="Go back to text" href="#ftn219_return">↵</a></div><div class="note" id="ftn220"><span class="noteLabel">220. </span><div class="noteBody">Pokrajinski arhiv Maribor (dalje PAM), Uprava za gradnje in regulacijo, MA/995, šk. 269.</div> <a class="link_return" title="Go back to text" href="#ftn220_return">↵</a></div><div class="note" id="ftn221"><span class="noteLabel">221. </span><div class="noteBody">»Sprememba posesti«, <span style="font-style:italic">Mariborski večernik Jutra</span>, 10. 8. 1928, 2.</div> <a class="link_return" title="Go back to text" href="#ftn221_return">↵</a></div><div class="note" id="ftn222"><span class="noteLabel">222. </span><div class="noteBody">PAM, Uprava za gradnje in regulacijo, MA/973, šk. 258.</div> <a class="link_return" title="Go back to text" href="#ftn222_return">↵</a></div><div class="note" id="ftn223"><span class="noteLabel">223. </span><div class="noteBody">Zasebni arhiv Fanike Kliček/družine Hederih, Maribor.</div> <a class="link_return" title="Go back to text" href="#ftn223_return">↵</a></div><div class="note" id="ftn224"><span class="noteLabel">224. </span><div class="noteBody">Ustni vir – Fanika Kliček, Maribor</div> <a class="link_return" title="Go back to text" href="#ftn224_return">↵</a></div><div class="note" id="ftn225"><span class="noteLabel">225. </span><div class="noteBody">»Posestna sprememba«, <span style="font-style:italic">Mariborski večernik Jutra</span>, 9. 1. 1931, 2.</div> <a class="link_return" title="Go back to text" href="#ftn225_return">↵</a></div><div class="note" id="ftn226"><span class="noteLabel">226. </span><div class="noteBody">»Dobra vina lastnega pridelka«, <span style="font-style:italic">Mariborski večernik Jutra</span>, 14. 11. 1931, 5.</div> <a class="link_return" title="Go back to text" href="#ftn226_return">↵</a></div><div class="note" id="ftn227"><span class="noteLabel">227. </span><div class="noteBody">PAM, <span style="font-style:italic">Uprava za gradnje in regulacijo</span>, MA/1308, šk. 304.</div> <a class="link_return" title="Go back to text" href="#ftn227_return">↵</a></div><div class="note" id="ftn228"><span class="noteLabel">228. </span><div class="noteBody">Maja Godina Golija, <span style="font-style:italic">Prehrana v Mariboru v dvajsetih in tridesetih letih 20. stoletja</span> (Maribor: Obzorja, 1997), 101.</div> <a class="link_return" title="Go back to text" href="#ftn228_return">↵</a></div><div class="note" id="ftn229"><span class="noteLabel">229. </span><div class="noteBody">Zasebni arhiv Fanike Kliček/družine Hederih, Maribor.</div> <a class="link_return" title="Go back to text" href="#ftn229_return">↵</a></div><div class="note" id="ftn230"><span class="noteLabel">230. </span><div class="noteBody">Prav tam.</div> <a class="link_return" title="Go back to text" href="#ftn230_return">↵</a></div><div class="note" id="ftn231"><span class="noteLabel">231. </span><div class="noteBody">Bogo Teply, »Iz zgodovine mariborskega gostinstva«, v: <span style="font-style:italic">Gostinski šolski center Maribor ‘58 ‘68</span> (Maribor, Gostinski šolski center Maribor, 1968) 24.</div> <a class="link_return" title="Go back to text" href="#ftn231_return">↵</a></div><div class="note" id="ftn232"><span class="noteLabel">232. </span><div class="noteBody">Ustni vir – Fanika Kliček, Maribor.</div> <a class="link_return" title="Go back to text" href="#ftn232_return">↵</a></div><div class="note" id="ftn233"><span class="noteLabel">233. </span><div class="noteBody"><span style="font-style:italic">Mariborski večernik Jutra</span>, trideseta leta 20. stoletja, ponavljajoči se oglasi.</div> <a class="link_return" title="Go back to text" href="#ftn233_return">↵</a></div><div class="note" id="ftn234"><span class="noteLabel">234. </span><div class="noteBody">»Trgatvena veselica«, <span style="font-style:italic">Mariborski večernik Jutra</span>, 28. 8. 1934, 2.</div> <a class="link_return" title="Go back to text" href="#ftn234_return">↵</a></div><div class="note" id="ftn235"><span class="noteLabel">235. </span><div class="noteBody">Zasebni arhiv Fanike Kliček/družine Hederih, Maribor.</div> <a class="link_return" title="Go back to text" href="#ftn235_return">↵</a></div><div class="note" id="ftn236"><span class="noteLabel">236. </span><div class="noteBody">Godina Golija, <span style="font-style:italic">Prehrana v Mariboru</span>, 99.</div> <a class="link_return" title="Go back to text" href="#ftn236_return">↵</a></div><div class="note" id="ftn237"><span class="noteLabel">237. </span><div class="noteBody">Zasebni arhiv Fanike Kliček/družine Hederih, Maribor in ustni vir – Fanika Kliček, Maribor.</div> <a class="link_return" title="Go back to text" href="#ftn237_return">↵</a></div><div class="note" id="ftn238"><span class="noteLabel">238. </span><div class="noteBody">Zasebni arhiv Fanike Kliček/družine Hederih, Maribor.</div> <a class="link_return" title="Go back to text" href="#ftn238_return">↵</a></div><div class="note" id="ftn239"><span class="noteLabel">239. </span><div class="noteBody">»Uboj iz pijanosti v Dolnji Buči«, <span style="font-style:italic">Slovenski gospodar</span>, 19. 4. 1928, 5.</div> <a class="link_return" title="Go back to text" href="#ftn239_return">↵</a></div><div class="note" id="ftn240"><span class="noteLabel">240. </span><div class="noteBody">Zasebni arhiv Fanike Kliček/družine Hederih, Maribor; pogovor avtorice s Faniko Kliček.</div> <a class="link_return" title="Go back to text" href="#ftn240_return">↵</a></div></div></div></body></html>