<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>LAVOSLAV GREGOREC</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">LAVOSLAV GREGOREC</span></h1><div class="ss1" id="index-body.1_div.5"><div class="pagebreak" id="pb.044"> [44] </div><div class="pagebreak" id="pb.045"> [045] </div><div class="figure"><img src="media/05.png" alt="duhovnik in politik (* Destrnik, 17. december 1839 – † Nova Cerkev, 22.&#xA;                        oktober 1924)" class="graphic"/><div class="caption">duhovnik in politik (* Destrnik, 17. december 1839 – † Nova Cerkev, 22. oktober 1924)</div></div><p>Lavoslav Gregorec je izhajal iz kmečke družine. Oče Jožef Gregorec, ki je kot krojaški pomočnik nekaj časa delal na Dunaju, je zaradi navezanosti na cesarsko prestolnico svojemu prvorojencu izbral ime Leopold (pozneje preimenovan v Lavoslav). Že od zgodnje mladosti ga je oče poučeval v nemškem jeziku, pobožna mati Ana pa je mladega Poldeka, kot so Lavoslava klicali doma, silila v šole. Družina je imela v lasti posestvo in gostilno v Selcah v Slovenskih goricah. Šolsko pot je Lavoslav začel na Ptuju, nato pa je med letoma 1852 in 1860 obiskoval gimnazijo v Mariboru. <span id="ftn108_return"><a class="notelink" title="Pavel Žagar, »Biseromašnik dr. Lavoslav Gregorec«, v: Koledar družbe sv. Mohorja za navadno leto 1925 (Prevalje: Družba sv. Mohorja, 1924), 100; Nadšk…" href="#ftn108"><sup>108</sup></a></span></p><p>Gimnazijska leta so v Gregorecu oblikovala narodnostna in politična stališča, zlasti v stiku z Davorinom Trstenjakom in Božidarjem Raičem. Raič je bil v času, ko je Gregorec obiskoval mariborsko gimnazijo, profesor humanističnih predmetov, Trstenjak pa učitelj verouka (nekaj časa je poučeval tudi slovenščino, zgodovino in zemljepis). Pod Trstenjakovim vplivom si je Gregorec tudi spremenil ime in na tak način jasno pokazal svojo narodno pripadnost. <span id="ftn109_return"><a class="notelink" title="Žagar, »Biseromašnik«, 100; Ivan Prijatelj, Kulturna in politična zgodovina Slovencev 1848–1895,III. zvezek (Ljubljana: Akademska založba, 1938), 35; …" href="#ftn109"><sup>109</sup></a></span> Po končani gimnaziji je Gregorec vstopil v mariborsko bogoslovnico. Na to odločitev so verjetno vplivali pobožna mati, ljubezen do duhovnega poklica in mladeniško navdušenje <span class="pagebreak" id="pb.046"> [046] </span>za pred kratkim v Maribor prispelega Antona Martina Slomška. Julija 1864 je bil Gregorec posvečen v mašnika (nova maša je bila v župnijski cerkvi v Framu). Zaradi spodbude svojega bogoslovnega profesorja Jožefa Ulage je Gregorec nadaljeval bogoslovne študije na vseučilišču v Gradcu, kjer je bil spomladi 1868 promoviran za doktorja bogoslovja. V času šolanja v Gradcu med letoma 1864 in 1868 je kratek čas kaplanoval v Zrečah pri Slovenskih Konjicah, v Sv. Rupertu v Slovenskih goricah in v Radljah ob Dravi. Iz časa njegovega kaplanovanja v Radljah je zanimivo njegovo pismo staršem, kjer je izrazil veselje, da v njegovi novi župniji bivajo sami Slovenci. Po končanem študiju v Gradcu je bil leta 1869 imenovan za profesorja bogoslovja v Mariboru. Naslednjih šest let se je posvečal učiteljskemu poklicu oziroma bogoslovnim vedam. Po pričevanjih njegovih učencev bi naj bil kot profesor izredno natančen, a hkrati dober in zelo priljubljen. <span id="ftn110_return"><a class="notelink" title="Žagar, »Biseromašnik«, 100; Pokrajinski arhiv Maribor (dalje PAM), fond Lavoslava Gregoreca, AŠ 6, pismo Gregoreca staršem, 21. 4. 1866." href="#ftn110"><sup>110</sup></a></span></p><p>Novo obdobje v Gregorečevem življenju se je začelo leta 1875, ko je prevzel uredništvo časopisa <span style="font-style:italic">Slovenski gospodar</span>. Mesto je prevzel od svojega nekdanjega profesorja Jožefa Ulage, ki se je umaknil v Slovenske Konjice. Slovenskemu gospodarju sta se pod Gregorečevim urednikovanjem znatno dvignila naklada in število naročnikov, kar je za Tiskovno društvo kot lastnika in založnika časopisa pomenilo tudi zvišanje prihodkov. Kot urednik <span style="font-style:italic">Slovenskega gospodarja</span> si je Gregorec nabiral prve politične izkušnje. Do naslednjega pomembnega koraka pri izoblikovanju politične kariere je prišlo z njegovim aktivnim sodelovanjem pri pripravi volilnega shoda narodno zavednih Slovencev v Mariboru 29. maja 1879. Gregorec je pripravil dnevni red shoda in imel tudi govor, v katerem je poudaril pomen prihajajočih državnozborskih volitev v mariborskem volilnem okraju, kjer je pričakoval hud boj med slovenskimi in nemškimi kandidati. Slovenci so na volitvah leta 1879 v kmečkih kurijah v Celju, na Ptuju in v Mariboru izšli kot zmagovalci. Zaradi podpore slovenskim kandidatom je Gregorec po volitvah izgubil licenco za predavanja na mariborskem semenišču ter začel še bolj izrazit boj, predvsem proti nemško nacionalno usmerjenim politikom in društvom. <span id="ftn111_return"><a class="notelink" title="»Preganjanje narodnjakov«, Slovenski narod, 5. 11. 1880, 1; Žagar, »Biseromašnik«, 100; Katoliško tiskovno društvo in Cirilova tiskarna v Mariboru (Ma…" href="#ftn111"><sup>111</sup></a></span></p><p>Izmed nemško nacionalno usmerjenih društev je Gregoreca najbolj motilo društvo Deutscher Schulverein, ki je bilo ustanovljeno leta 1880 na Dunaju. Svoje delovanje je usmerilo predvsem na Spodnjo Štajersko, zlasti na okolico Maribora in Radelj. Prvi šoli je nemško društvo ustanovilo leta 1882 v Pekrah pri Mariboru in v Sevnici. O ustanovitvi so poročali tudi v časopisu <span style="font-style:italic">Slovenski gospodar</span>, kjer so šoli primerjali s trojanskim konjem. Po njihovem mnenju je bila namreč šola v Pekrah ustanova, s katero so Nemci želeli »po malem slovenski živelj, ki je zdaj že dovolj močen, skvariti«. <span id="ftn112_return"><a class="notelink" title="»Nova šola nemškega šulvereina v Pekrah«, Slovenski gospodar, 23. 11. 1882, 369–370." href="#ftn112"><sup>112</sup></a></span> Schulverein je posebno pozornost namenjal območju na slovensko-nemški jezikovni meji, tako, denimo, Šentilju, kjer je leta 1889 ustanovil osnovno šolo, ki pa jo je leta 1901 kot javno šolo v svojo oskrbo prevzela štajerska deželna uprava. Po<span class="pagebreak" id="pb.047"> [047] </span>dobno kot Schulverein se je na področju Šentilja angažiralo tudi leta 1889 ustanovljeno nemško društvo Südmark, ki se je ukvarjalo predvsem s kupovanjem slovenskih zemljišč, na katerih so se nato naseljevali nemški kolonisti. <span id="ftn113_return"><a class="notelink" title="Prav tam; Andrej Vovko, »Delovanje Deutscher Schulverein na slovenskem Štajerskem v luči pisanja Slovenskega branika«, Časopis za zgodovino in narodop…" href="#ftn113"><sup>113</sup></a></span></p><p>Na drugi strani je bilo na pobudo Lavoslava Gregoreca in drugih politikov s Spodnje Štajerske leta 1882 v Mariboru ustanovljeno enotno politično društvo (Slovensko politično društvo), katerega namen je bil razširjati med slovenskim ljudstvom politično in gospodarsko izobraževanje, vzbujati narodno zavest, braniti narodne in državljanske pravice slovenskega naroda in pospeševati ustavni razvoj avstrijske države na krščanski podlagi. Društvo se je tako zavzemalo predvsem za enakopravnost slovenskega jezika, kar je zagotavljal 19. člen osnovnega državnega zakonika, objavljen decembra 1867. Materni jezik je društvo razumelo kot temeljno sredstvo za izgraditev narodne zavesti. Zaradi tega so se pospešeno zavzemali za vpeljevanje slovenskega jezika v šole in urade. Na prvem občnem zboru društva 8. januarja 1882 so se odborniki strinjali, da želijo končati krivice in prepire, ki so se pojavljali med Slovenci in Nemci, ter na tak način vzpostaviti mir, ki bi koristil obema stranema. Lavoslav Gregorec je na občem zboru imel govor, v katerem je poudarjal gospodarske potrebe Slovencev, ki so živeli na Štajerskem. Hkrati je bil kritičen do nemško-liberalnih strank, ki so po njegovem mnenju v obdobju med letoma 1862 in 1882 na Štajerskem ustanovile mnogo gospodarskih organizacij, ki so postopno uničevale slovenskega kmeta. Leta 1882 je bila tako na pobudo Franca Rapoca ustanovljena tudi Posojilnica za Maribor in okolico, Spar- und Vorschussgenossenschaft, v kateri je Gregorec zasedel položaj v nadzornem odboru. Sedež posojilnice je bil od leta 1898 v Narodnem domu. <span id="ftn114_return"><a class="notelink" title="Branko Goropevšek, Štajerski Slovenci,kaj hočemo! Slovenska politika na Štajerskem v letih 1906–1914 (Celje: Zgodovinsko društvo Celje, 2005), 9; PAM,…" href="#ftn114"><sup>114</sup></a></span></p><p>Najboljši odgovor na vprašanje, kakšen je bil odnos Gregoreca do Schulvereina, pa nam daje njegova knjiga <span style="font-style:italic">Nemški Šulverein</span> (1884), v kateri je med drugim zapisal:</p><blockquote class="quote"><p>»Vsi katehetje, vsi učitelji znajo nemški. Kde se tedaj nemški deci sila godi? Kde se kaže potreba, da še posebno društvo, šulverein denarjev berači in troši nemškej dečici v pomoč in rešenje? Nikder! […] Res je: koliko jezikov znaš, toliko človekov veljaš. Več jezikov znati je časih zelo potrebno, vselej prav koristno. Vendar jeden jezik, jedna govorica mora biti prvotna, podlaga vsemu izobraževanju, vsemu učenju tudi drugih jezikov. Ta jezik, ta prvotna govorica pa uže po naturnej poti druga biti ne more, kakor tista, katere se je človek začel najprej učiti iz ust ljube svoje matere, svojega očeta, svojega roda. To je mila materinščina, domača, narodna govorica. Po njenih milenih glasovih zbudijo se detetu prvič duševne moči. Ono začne spoznavati mater, očeta, brate, sestre, reči v zibelki, hiši, polagoma v celem obližji, v naturi. Vedno več reči, oseb, imen pozna. Čedalje več besed si prilasti. Ako še sedaj pristopi katehet, učitelj itd. <span class="pagebreak" id="pb.048"> [048] </span>zbistri se njegov um, oblaži srce, da postane vreden in vselej zvest ud svojemu ljudstvu, čeprav se vrhu materinščine nauči več jezikov in ga osoda življenja podi križem sveta.« <span id="ftn115_return"><a class="notelink" title="Lavoslav Gregorec, Nemški Šulverein (Maribor: Slovensko društvo, 1884), 5, 8–9." href="#ftn115"><sup>115</sup></a></span></p></blockquote><p>Kljub trdnim stališčem v zvezi z materinščino Gregorec ni nasprotoval poučevanju nemščine v šolah. Zanj je bil večji problem šolski sistem, znotraj katerega so se po njegovem mnenju le redki slovenski otroci naučili dobro nemščine. To je uspelo le tistim, ki so imeli doma ali drugje možnost govoriti nemško. Hkrati je Gregorec zastopal stališče, da je ključna naloga Schulvereina Slovence odvračati od materinščine. Nizka stopnja poznavanja materinščine bi nato vplivala na zmanjšano potrebo po slovenskih uradnikih in učiteljih, na tak način pa bi naj Schulvereinu uspelo potujčenje Slovencev. Gregorec je pozival Slovence k boju proti delovanju Schulvereina, saj je menil, da lahko le s složnim nastopom premagajo politične, družbene in kulturne ovire v avstro-ogrski državi. <span id="ftn116_return"><a class="notelink" title="Gregorec, Nemški Šulverein." href="#ftn116"><sup>116</sup></a></span></p><p>Leta 1885 se je Gregorec preselil v Novo Cerkev, kar je pomenilo tudi novo obdobje v njegovi politični karieri. <span id="ftn117_return"><a class="notelink" title="PAM, fond Lavoslava Gregoreca, AŠ 1, pismo Franca Ferenčaka, 11. 12. 1884; pismo Jožefa Flecka, 18. 1. 1885." href="#ftn117"><sup>117</sup></a></span> Z odhodom iz Maribora je odstopil še z mesta odgovornega urednika <span style="font-style:italic">Slovenskega gospodarja</span>. V poslovilnem pismu je med drugim zapisal, da se je odločil odložiti pero, ki je »deset let zagovarjalo svetinje naše sv. vere, delalo za blagor naše mile avstrijske domovine, branilo in borilo se za pravice naroda slovenskega«. <span id="ftn118_return"><a class="notelink" title="»Slovo«, Slovenski gospodar, 26. 3. 1885, 97–98." href="#ftn118"><sup>118</sup></a></span></p><p>Sledilo je obdobje delovanja Lavoslava Gregoreca v dunajskem državnem zboru. Sredi leta 1886 je namreč umrl njegov gimnazijski učitelj Božidar Raič. Za nadomestnega kandidata je bil izbran Gregorec, ki je poleti na predvolilnem shodu Katoliškega političnega društva v Rogaški Slatini prvič predstavil svoj program. V daljšem govoru je povedal, da bi se kot državnozborski poslanec posvečal slovenskemu kmetu, boju za slovensko narodnost in podpori avstrijskemu cesarstvu v duhu rekla: »Vse za vero, dom, cesarja!« Na državnozborskih volitvah leta 1886 je bil Gregorec v kmečki kuriji s sodnimi okraji Ptuj, Ormož, Lenart, Rogatec, Šmarje, Ljutomer in Gornja Radgona izvoljen za državnozborskega poslanca. Zastopal je nekoliko ostrejšo politično taktiko, ki se je odražala predvsem v nezadovoljstvu s politiko oziroma ravnanjem ministrskega predsednika Eduarda grofa Taaffeja, v nestrinjanju s slovensko oportunistično politiko in kritiko monarhije sploh. Gregorečev radikalnejši pristop je prvič prišel do izraza med njegovim govorom v državnem zboru 3. maja 1887; med drugim je šole na Slovenskem označil za »nemčevalnice« ter dodal, da se v njih otroci ne naučijo pravilno ne nemškega ne slovenskega jezika. Glede narodnostnih problemov v Avstro-Ogrski je Gregorec močno kritiziral Taaffejevo vlado in dualizem. Nasprotoval je dualistični ureditvi države, saj je menil, da ne moreta dva naroda postavljati dualizma »vsem drugim v varuha«. <span id="ftn119_return"><a class="notelink" title="»Govor slov. poslanca dr. L. Gregoreca«, Slovenski gospodar, 26. 5. 1887, 161." href="#ftn119"><sup>119</sup></a></span></p><p>Hkrati je zastopal stališče, da bi Avstro-Ogrska morala svojo interesno sfero razširiti do Soluna, vendar samo pod pogojem, da bi prišlo do ustanovitve »avstrijskega južnoslovanskega upravnega ozemlja«, ki bi moralo biti dovolj močno, da bi se lahko zoperstavilo madžarskemu vplivu. Ob dualizmu je po mnenju Gregoreca prepire med narodi monarhije povzročala tudi <span class="pagebreak" id="pb.049"> [049] </span>deželna avtonomija. To bi se naj zgodilo zato, ker »narod, ki ima večino, polasti se naprvlje deželske mošnje ter jo skuša vsako leto izprazniti pred vsem na korist svojej stranki, na korist svojej narodnosti; polasti se tudi šolstva in skuša narod, ki je v manjšini, raznaroditi in polagoma zatreti«. V tem delu govora je Gregorec namigoval predvsem na dogajanje na Spodnjem Štajerskem. Predlagal je ustanovitev narodnih upravnih skupin, kjer bi bil vsak narod »sam svoj gospod zastran svoje narodnosti«. Ustanovitev narodnih upravnih skupin je po mnenju Gregoreca omogočal 19. člen osnovnih državljanskih pravic, ki je določal, da so »vsi narodi v državi jednakopravni, vsak narod ima nekrhljivo pravico varovati in gojiti svojo narodnost in jezik«. <span id="ftn120_return"><a class="notelink" title="Prav tam, 162." href="#ftn120"><sup>120</sup></a></span></p><p>Svojo kritiko Schulvereina je Gregorec izrazil tudi v državnem zboru; 3. maja 1888 je poudaril, da je Schulverein društvo, ki želi širiti »prusko, nemško-narodni duh med avstrijskimi Nemci, utrditi ga in tako pripravljati duševno zasedenje nemških avstrijskih dežel«. Hkrati je kritiziral tudi šolske oblasti, ki so po njegovem mnenju podpirale delovanje Schulvereina in tako omogočile pospešeno ponemčevanje Slovencev. Zaradi ravnanja šolskih oblasti je Gregorec menil, da bodo Slovenci izgubili zaupanje v državni šolski sistem. Kot ključen argument je navajal podatek, da je bilo leta 1882 na Štajerskem 526 nemških, 160 slovenskih in 75 nemško-slovenskih ljudskih šol. Do leta 1888 pa bi naj zaradi intenzivnega delovanja Schulvereina izginile vse popolnoma slovenske ljudske šole na Spodnjem Štajerskem. Kritična stališča do delovanja Schulvereina je Gregorec v državnem zboru ponovno predstavil 22. marca 1889. <span id="ftn121_return"><a class="notelink" title="Čuček, Uspehi spodnještajerskih Slovencev v Taaffejevi dobi, 180–181; Citati v tem delu besedila so povzeti po: Lavoslav Gregorec, Nemškutarija na Kor…" href="#ftn121"><sup>121</sup></a></span></p><p>Kljub odhodu iz Maribora in delovanju na Dunaju je Gregorec ostal zvest Slovenskemu političnemu društvu. Potem ko je delovanje društva sredi osemdesetih let 19. stoletja nekoliko zamrlo, je dobilo nov zagon leta 1888, ko je predsednik društva postal Gregorec. Na volilnem shodu v Slovenskih Konjicah avgusta 1888 je ponovno poudarjal pomen izpolnjevanja 19. člena osnovnega državljanskega zakonika. V sprejeti resoluciji je društvo pozvalo domoljube, naj uporabljajo pravice, ki jih je zagotavljal 19. člen osnovnega državljanskega zakonika. V drugi točki je društvo podprlo vse deželne in državnozborske poslance, ki so se borili proti ukazu deželnega šolskega sveta o vpeljavi nemščine v ljudske šole. Tretja točka resolucije pa je bila poziv, naj se vsi domoljubi, predvsem poslanci in časnikarji, borijo za ohranitev in krepitev slovenskega kmečkega stanu. <span id="ftn122_return"><a class="notelink" title="»Zborovanje Slovenskega društva v Konjicah«, Slovenski gospodar, 16. 8. 1888, 257–258; »Zborovanje Slovenskega društva v Konjicah«, Slovenski narod, 1…" href="#ftn122"><sup>122</sup></a></span></p><p>Kot državnozborski poslanec je bil Gregorec do leta 1893 član Hohenwartovega kluba, a hkrati eden izmed njegovih najradikalnejših in najbolj kritičnih članov, ki je bil z delovanjem kluba pogosto nezadovoljen. Hohenwartov klub je zagovarjal široko deželno avtonomijo na podlagi historičnega prava, krščanska načela na področju ustave in šolstva ter narodno enakopravnost. Pomembnejšo vlogo v državni politiki je klub imel od leta 1879, ko je vstopil v vlado ministrskega predsednika grofa Taaffeja. V Hohenwartovem klubu, ki je uradno nosil <span class="pagebreak" id="pb.050"> [050] </span>ime Klub desnega centra, so bili poleg slovenskih poslancev tudi nemški konservativni in klerikalni poslanci, istrski in dalmatinski Hrvati in Srbi ter del bukovinskih Romunov. Večina nemških klerikalcev je klub leta 1881 zapustila in ustanovila svoj klub centra, ki pa je ostal v vladi ministrskega predsednika Taaffeja. Slovenski politiki, ki so delovali v klubu, so kot del vladne večine opustili opozarjanje na program Zedinjene Slovenije ter zastopali predvsem željo po ustanovitvi višjega sodišča v Ljubljani, ki bi obsegalo slovenski del Štajerske in Koroške, celo Kranjsko in Primorsko. Ob tem so se zavzemali za oblikovanje posebnega oddelka deželnega namestništva v Mariboru ali Celju za slovenski del Štajerske. Kljub dolgemu obdobju Taaffejeve vladavine (ministrski predsednik je bil med letoma 1879 in 1893) slovenskim poslancem ni uspelo uresničiti nobene od naštetih zahtev. Gregorec je iz Hohenwartovega kluba izstopil leta 1893, a se je še naprej zavzemal za politiko sloge in ni podpiral političnega razkola sredi devetdesetih let 19. stoletja na Kranjskem. <span id="ftn123_return"><a class="notelink" title="Dragotin Lončar, Politično življenje Slovencev (Ljubljana: Slovenska matica, 1921), 29, 40, 50; Čuček, Uspehi spodnještajerskih Slovencev v Taaffejevi…" href="#ftn123"><sup>123</sup></a></span></p><p>Enotno politično nastopanje Slovencev je Gregorec zagovarjal vse od začetka politične kariere, saj je menil, da notranji razdor koristi samo Nemcem. Na prehodu stoletja je tudi na Spodnjem Štajerskem politika sloge naletela na težave. Slovensko politično društvo je postajalo vedno bolj pasivno, zato so politiko vse bolj obvladovale posamezne politične osebnosti. Hkrati se je znotraj političnega tabora dogajala menjava generacij in miselnosti. Tako mariborsko kot celjsko politično vodstvo so počasi zamenjevale nove generacije politikov. Ob tem je na začetku 20. stoletja prihajalo tudi do političnih sprememb, s katerimi se je stara generacija politikov vedno težje spopadala. V ospredje so prihajale teme s socialnega, gospodarskega in kulturnega področja, ki so postopno rušile dotedanje temelje, na katerih je delovala sloga, nastala na podlagi boja za narodne in jezikovne pravice. K postopnemu razpadanju slogaštva so pripomogle tudi nove politične stranke (npr. socialni demokrati), ki so se pojavile v slovenskem prostoru. Spremenjene politične okoliščine so bile Gregorecu zelo tuje, začutil je, da je prišel čas slovesa od aktivne politike. Leta 1901 se je poslovil z mesta državnozborskega poslanca. Čeprav so ga leta 1907 pozvali h kandidaturi za državni zbor, je ponudbo odklonil. Po koncu politične kariere se je do smrti leta 1924 posvečal dušnemu pastirstvu v Novi Cerkvi. <span id="ftn124_return"><a class="notelink" title="PAM, fond Lavoslava Gregoreca, AŠ 5, pismo ordinariata lavantinske škofije Maribor, 25. 8. 1924; Branko Goropevšek, Štajerski Slovenci,kaj hočemo! Slo…" href="#ftn124"><sup>124</sup></a></span></p><div class="abstract" id="index-body.1_div.5_div.1"><h2><span class="head">POVZETEK</span></h2><p>Lavoslav (Leopold) Gregorec je bil od leta 1875 viden zagovornik jezikovne in siceršnje narodnostne enakopravnosti Slovencev. Po končani gimnaziji se je vpisal na mariborsko bogoslovnico; leta 1864 je bil posvečen, s študijem bogoslovja je nato nadaljeval na vseučilišču v Gradcu, kjer je bil leta 1868 promoviran za doktorja bogoslovja. Kaplanoval je v Zrečah pri Slovenskih Konjicah, Sv. Rupertu v Slovenskih goricah in Radljah ob Dravi, po končanem študiju pa je bil leta 1869 imenovan za profesorja bogoslovja v Mariboru. Leta 1875 je postal urednik <span style="font-style:italic">Slovenskega gospodarja</span>, <span class="pagebreak" id="pb.051"> [051] </span>kar obenem predstavlja začetek Gregorečevega političnega delovanja. Leta 1879 je sodeloval pri pripravi volilnega shoda narodno zavednih Slovencev v Mariboru, zaradi politične agitacije mu je bila leta 1879 odvzeta licenca za predavanja, kar je še povečalo njegovo gorečnost za slovenske narodne zahteve. Od leta 1886 je bil poslanec v dunajskem državnem zboru. Kot politik je bil Gregorec oster nasprotnik delovanja <span style="font-style:italic">Nemškega Schulvereina</span>; leta 1884 je izdal knjižico Nemški Šulverein, leta 1889 pa <span style="font-style:italic">Nekaj o šulvereinu in še kaj</span>. V dunajskem državnem zboru je pogosto zastopal tudi kritična stališča do dualizma in deželne avtonomije. Leta 1901 za zaključil politično kariero in bil do smrti leta 1924 duhovnik pri Novi Cerkvi.</p></div><div class="bibliography" id="index-body.1_div.5_div.2"><h2><span class="head">VIRI IN LITERATURA</span></h2><div class="ss3" id="index-body.1_div.5_div.2_div.1"><h3><span class="head">ARHIVSKI VIRI</span></h3><p>Nadškofijski arhiv Maribor, fond Sv. Urban – Destrnik, Krstna knjiga IX 1829–1840 in Krstni index 1829–1840.</p><p>Pokrajinski arhiv Maribor, fond Lavoslava Gregoreca.</p><p>Pokrajinski arhiv Maribor, fond Slovensko politično društvo Maribor 1882–1906.</p></div><div class="ss3" id="index-body.1_div.5_div.2_div.2"><h3><span class="head">ČASOPISNI VIRI</span></h3><p><span style="font-style:italic">Slovenski gospoda</span>r, 1882, 1885, 1887, 1888.</p><p><span style="font-style:italic">Slovenski narod</span>, 1880, 1888.</p></div><div class="ss3" id="index-body.1_div.5_div.2_div.3"><h3><span class="head">MONOGRAFIJE</span></h3><div class="biblfree">Antoličič, Gregor. <span style="font-style:italic">Politično delovanje Lavoslava Gregoreca</span>. Diplomsko delo. Univerza v Mariboru, 2013.</div><div class="biblfree">Baš, Franjo. <span style="font-style:italic">Prispevki k zgodovini severovzhodne Slovenije</span>. Maribor: Založba Obzorja, 1989.</div><div class="biblfree">Čuček, Filip. <span style="font-style:italic">Uspehi spodnještajerskih Slovencev v Taaffejevi dobi</span>. <span style="font-style:italic">Gospodarske, socialne, kulturne in politične razmere na Spodnjem Štajerskem v času Taaffejeve vlade (1879–1893)</span>. Celje: Zgodovinsko društvo Celje, 2008.</div><div class="biblfree">Goropevšek, Branko. <span style="font-style:italic">Štajerski Slovenci, kaj hočemo! Slovenska politika na Štajerskem v letih 1906–1914</span>. Celje: Zgodovinsko društvo Celje, 2005.</div><div class="biblfree">Gregorec, Lavoslav. <span style="font-style:italic">Nemški Šulverein</span>. Maribor: Slovensko društvo, 1884.</div><div class="biblfree">Isti. <span style="font-style:italic">Nemškutarija na Koroškem in Štajerskem z nemškim šulvereinom vred.</span> Maribor: Tiskarna sv. Cirila v Mariboru, 1888.</div><div class="biblfree">Isti. <span style="font-style:italic">Nekaj o šulvereinu in še kaj.</span> 1889.</div><div class="biblfree"><span style="font-style:italic">Katoliško tiskovno društvo in Cirilova tiskarna v Mariboru</span>. Maribor: Cirilova tiskarna, 1917.</div><div class="biblfree">Lončar, Dragotin. <span style="font-style:italic">Politično življenje Slovencev</span>. Ljubljana: Slovenska Matica, 1921.</div><div class="biblfree">Prijatelj, Ivan. <span style="font-style:italic">Kulturna in politična zgodovina Slovencev 1848–1895,</span> <span style="font-style:italic">III. zvezek</span>. Ljubljana: Akademska založba, 1938.</div><div class="biblfree">Isti. <span style="font-style:italic">Kulturna in politična zgodovina Slovencev 1848–1895, IV. zvezek</span>. Ljubljana: Akademska založba, 1939.</div><div class="biblfree"><span style="font-style:italic">Slovenski veliki leksikon, 3. knjiga.</span> Ljubljana: Mladinska knjiga, 2007.</div><div class="biblfree">Šauperl, Franjo. <span style="font-style:italic">Limbuš in Pekre v ogledalu časa</span>. Limbuš: Slomškova družba, 2009.</div></div><div class="ss3" id="index-body.1_div.5_div.2_div.4"><h3><span class="head">ČLANKI</span></h3><div class="biblfree">Baš, Franjo. »Maribor v avstrijski ustavni dobi«, <span style="font-style:italic">Časopis za zgodovino in narodopisje</span>, št. 3 (1967).</div><div class="biblfree">Melik, Vasilij. »Slovenska politika v Taaffejevi dobi«,<span style="font-style:italic">Zgodovinski časopis</span>, št. 1–2 (1975).</div><div class="pagebreak" id="pb.052"> [052] </div><div class="biblfree">Rahten, Andrej. »Slovenska politika v avstrijskem državnem zboru 1870–1918«. V: <span style="font-style:italic">Analiza razvoja slovenskega parlamentarizma</span>. Ljubljana: Inštitut za civilizacijo in kulturo, 2005.</div><div class="biblfree">Stavbar, Vlasta. »Narodni dom v Mariboru«, <span style="font-style:italic">Časopis za zgodovino in narodopisje</span>, št. 1 (2002).</div><div class="biblfree">Vovko, Andrej. »Delovanje Deutscher Schulverein na slovenskem Štajerskem v luči pisanja Slovenskega branika«, <span style="font-style:italic">Časopis za zgodovino in narodopisje</span>, št. 3 (1999).</div><div class="biblfree">Žagar, Pavel. »Biseromašnik dr. Lavoslav Gregorec«. V: <span style="font-style:italic">Koledar družbe sv. Mohorja za navadno leto 1925</span>. Prevalje: Družba sv. Mohorja, 1924.</div></div><div class="ss3" id="index-body.1_div.5_div.2_div.5"><h3><span class="head">SPLETNI VIRI</span></h3><div class="biblfree">Slovenska biografija. <a class="link_ref" href="http://www.slovenska-biografija.si/oseba/sbi214747/">»Lavoslav Gregorec«</a>. Pridobljeno oktobra 2017.</div><div class="biblfree">Slovenska biografija. <a class="link_ref" href="http://www.slovenska-biografija.si/oseba/sbi480586/">»Božidar Raič«</a>. Pridobljeno oktobra 2017.</div><div class="biblfree">Slovenska biografija. <a class="link_ref" href="http://www.slovenska-biografija.si/oseba/sbi727223/">»Davorin Trstenjak«</a>. Pridobljeno oktobra 2017.</div></div><div class="ss3" id="index-body.1_div.5_div.2_div.6"><h3><span class="head">FOTO:</span></h3><p>Koledar družbe sv. Mohorja za navadno leto 1925</p></div><div class="byline"><span style="font-weight:bold">Gregor Antoličič</span>, asistent in mladi raziskovalec, Zgodovinski inštitut Milka Kosa ZRC SAZU, Novi trg 2, 1000 Ljubljana; Raziskovalna postaja ZRC SAZU Maribor, Pobreška c. 20, 2000 Maribor, gregor.antolicic@zrc-sazu.si (bivši sodelavec)</div></div></div><!--Notes in [div]--><div class="notes"><div class="note" id="ftn108"><span class="noteLabel">108. </span><div class="noteBody">Pavel Žagar, »Biseromašnik dr. Lavoslav Gregorec«, v: <span style="font-style:italic">Koledar družbe sv. Mohorja za navadno leto 1925</span> (Prevalje: Družba sv. Mohorja, 1924), 100; Nadškofijski arhiv Maribor (dalje NŠAM), fond Sv. Urban – Destrnik, Krstni index 1829–1840; NŠAM, fond Sv. Urban – Destrnik, Krstna knjiga IX 1829–1840, 383–384; <span style="font-style:italic">Slovenski veliki leksikon</span>,<span style="font-style:italic">3. knjiga</span> (Ljubljana: Mladinska knjiga, 2007), 405.</div> <a class="link_return" title="Go back to text" href="#ftn108_return">↵</a></div><div class="note" id="ftn109"><span class="noteLabel">109. </span><div class="noteBody">Žagar, »Biseromašnik«, 100; Ivan Prijatelj, <span style="font-style:italic">Kulturna in politična zgodovina Slovencev 1848–1895</span>,<span style="font-style:italic">III. zvezek</span> (Ljubljana: Akademska založba, 1938), 35; Ivan Prijatelj, <span style="font-style:italic">Kulturna in politična zgodovina Slovencev 1848–1895</span>,<span style="font-style:italic">IV. zvezek</span> (Ljubljana: Akademska založba, 1939), 46; Franjo Baš, <span style="font-style:italic">Prispevki k zgodovini severovzhodne Slovenije</span> (Maribor: Založba Obzorja, 1989), 25; <a class="link_ref" href="http://www.slovenska-biografija.si/oseba/sbi214747/">»Lavoslav Gregorec«</a>, Slovenska biografija, <a class="link_ref" href="http://www.slovenska-biografija.si/oseba/sbi480586/">»Božidar Raič«</a>, Slovenska biografija, <a class="link_ref" href="http://www.slovenska-biografija.si/oseba/sbi727223/">»Davorin Trstenjak«</a>, Slovenska biografija, (vse pridobljeno oktobra 2017).</div> <a class="link_return" title="Go back to text" href="#ftn109_return">↵</a></div><div class="note" id="ftn110"><span class="noteLabel">110. </span><div class="noteBody">Žagar, »Biseromašnik«, 100; Pokrajinski arhiv Maribor (dalje PAM), fond Lavoslava Gregoreca, AŠ 6, pismo Gregoreca staršem, 21. 4. 1866.</div> <a class="link_return" title="Go back to text" href="#ftn110_return">↵</a></div><div class="note" id="ftn111"><span class="noteLabel">111. </span><div class="noteBody">»Preganjanje narodnjakov«, <span style="font-style:italic">Slovenski narod</span>, 5. 11. 1880, 1; Žagar, »Biseromašnik«, 100; <span style="font-style:italic">Katoliško tiskovno društvo in Cirilova tiskarna v Mariboru</span> (Maribor: založila in tiskala Cirilova tiskarna, 1917), 4, 8 in 15; PAM, fond Lavoslava Gregoreca, AŠ 5, dopis tiskovnega društva v Mariboru, 12. 1. 1879; Franjo Baš, »Maribor v avstrijski ustavni dobi«, <span style="font-style:italic">Časopis za zgodovino in narodopisje</span>, (1967): 218; Filip Čuček, <span style="font-style:italic">Uspehi spodnještajerskih Slovencev v Taaffejevi dobi. Gospodarske</span>,<span style="font-style:italic">socialne</span>,<span style="font-style:italic">kulturne in politične razmere na Spodnjem Štajerskem v času Taaffejeve vlade (1879–1893)</span> (Celje: Zgodovinsko društvo Celje, 2008), 31.</div> <a class="link_return" title="Go back to text" href="#ftn111_return">↵</a></div><div class="note" id="ftn112"><span class="noteLabel">112. </span><div class="noteBody">»Nova šola nemškega šulvereina v Pekrah«, <span style="font-style:italic">Slovenski gospodar</span>, 23. 11. 1882, 369–370.</div> <a class="link_return" title="Go back to text" href="#ftn112_return">↵</a></div><div class="note" id="ftn113"><span class="noteLabel">113. </span><div class="noteBody">Prav tam; Andrej Vovko, »Delovanje Deutscher Schulverein na slovenskem Štajerskem v luči pisanja Slovenskega branika«, <span style="font-style:italic">Časopis za zgodovino in narodopisje</span>, št. 3 (1999): 432–434; Franjo Šauperl, <span style="font-style:italic">Limbuš in Pekre v ogledalu časa</span> (Limbuš: Slomškova družba, 2009), 142–143.</div> <a class="link_return" title="Go back to text" href="#ftn113_return">↵</a></div><div class="note" id="ftn114"><span class="noteLabel">114. </span><div class="noteBody">Branko Goropevšek, <span style="font-style:italic">Štajerski Slovenci</span>,<span style="font-style:italic">kaj hočemo! Slovenska politika na Štajerskem v letih 1906–1914</span> (Celje: Zgodovinsko društvo Celje, 2005), 9; PAM, fond Slovensko politično društvo Maribor 1882–1906, AŠ 1, vabilo na prvi občni zbor društva; resolucije v prvem občnem zboru Slovenskega društva jednoglasno sprejete, 10. 9. 1882; Vlasta Stavbar, »Narodni dom v Mariboru«, <span style="font-style:italic">Časopis za zgodovino in narodopisje</span>,<span style="font-style:italic">š</span>t. 1 (2002): 76–77.</div> <a class="link_return" title="Go back to text" href="#ftn114_return">↵</a></div><div class="note" id="ftn115"><span class="noteLabel">115. </span><div class="noteBody">Lavoslav Gregorec, <span style="font-style:italic">Nemški Šulverein</span> (Maribor: Slovensko društvo, 1884), 5, 8–9.</div> <a class="link_return" title="Go back to text" href="#ftn115_return">↵</a></div><div class="note" id="ftn116"><span class="noteLabel">116. </span><div class="noteBody">Gregorec, <span style="font-style:italic">Nemški Šulverein</span>.</div> <a class="link_return" title="Go back to text" href="#ftn116_return">↵</a></div><div class="note" id="ftn117"><span class="noteLabel">117. </span><div class="noteBody">PAM, fond Lavoslava Gregoreca, AŠ 1, pismo Franca Ferenčaka, 11. 12. 1884; pismo Jožefa Flecka, 18. 1. 1885.</div> <a class="link_return" title="Go back to text" href="#ftn117_return">↵</a></div><div class="note" id="ftn118"><span class="noteLabel">118. </span><div class="noteBody">»Slovo«, <span style="font-style:italic">Slovenski gospodar</span>, 26. 3. 1885, 97–98.</div> <a class="link_return" title="Go back to text" href="#ftn118_return">↵</a></div><div class="note" id="ftn119"><span class="noteLabel">119. </span><div class="noteBody">»Govor slov. poslanca dr. L. Gregoreca«, <span style="font-style:italic">Slovenski gospodar</span>, 26. 5. 1887, 161.</div> <a class="link_return" title="Go back to text" href="#ftn119_return">↵</a></div><div class="note" id="ftn120"><span class="noteLabel">120. </span><div class="noteBody">Prav tam, 162.</div> <a class="link_return" title="Go back to text" href="#ftn120_return">↵</a></div><div class="note" id="ftn121"><span class="noteLabel">121. </span><div class="noteBody">Čuček, <span style="font-style:italic">Uspehi spodnještajerskih Slovencev v Taaffejevi dobi</span>, 180–181; Citati v tem delu besedila so povzeti po: Lavoslav Gregorec, <span style="font-style:italic">Nemškutarija na Koroškem in Štajerskem z nemškim šulvereinom vred</span> (Maribor: Tiskarna sv. Cirila v Mariboru, 1888), 1, 6, 7, 14, 16, 18, 21, 22, 24, 25; Isti, <span style="font-style:italic">Nekaj o šulvereinu in še kaj</span> (1889), 2, 3, 5, 10, 12, 14, 15.</div> <a class="link_return" title="Go back to text" href="#ftn121_return">↵</a></div><div class="note" id="ftn122"><span class="noteLabel">122. </span><div class="noteBody">»Zborovanje Slovenskega društva v Konjicah«, <span style="font-style:italic">Slovenski gospodar</span>, 16. 8. 1888, 257–258; »Zborovanje Slovenskega društva v Konjicah«, <span style="font-style:italic">Slovenski narod</span>, 17. 8. 1888, 1–2; Čuček, <span style="font-style:italic">Uspehi spodnještajerskih Slovencev v Taaffejevi dobi</span>, 211–214.</div> <a class="link_return" title="Go back to text" href="#ftn122_return">↵</a></div><div class="note" id="ftn123"><span class="noteLabel">123. </span><div class="noteBody">Dragotin Lončar, <span style="font-style:italic">Politično življenje Slovencev</span> (Ljubljana: Slovenska matica, 1921), 29, 40, 50; Čuček, <span style="font-style:italic">Uspehi spodnještajerskih Slovencev v Taaffejevi dobi</span>, 16–17; Vasilij Melik, »Slovenska politika v Taaffejevi dobi«, <span style="font-style:italic">Zgodovinski časopis</span>, št. 1–2 (1975): 109; Andrej Rahten, »Slovenska politika v avstrijskem državnem zboru 1870–1918«, v: <span style="font-style:italic">Analiza razvoja slovenskega parlamentarizma</span> (Ljubljana: Inštitut za civilizacijo in kulturo, 2005), 126–127.</div> <a class="link_return" title="Go back to text" href="#ftn123_return">↵</a></div><div class="note" id="ftn124"><span class="noteLabel">124. </span><div class="noteBody">PAM, fond Lavoslava Gregoreca, AŠ 5, pismo ordinariata lavantinske škofije Maribor, 25. 8. 1924; Branko Goropevšek, <span style="font-style:italic">Štajerski Slovenci</span>,<span style="font-style:italic">kaj hočemo! Slovenska politika na Štajerskem v letih 1906–1914</span> (Celje: Zgodovinsko društvo Celje, 2005), 12–15 in 61; Žagar, »Biseromašnik«, 102.</div> <a class="link_return" title="Go back to text" href="#ftn124_return">↵</a></div></div></div></body></html>