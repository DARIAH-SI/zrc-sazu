<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>ERIKA DRUZOVIĆ</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">ERIKA DRUZOVIĆ</span></h1><div class="ss1" id="index-body.1_div.3"><div class="pagebreak" id="pb.027"> [027] </div><div class="figure"><img src="media/03.png" alt="operna pevka (* Maribor, 1. junij 1911 – † Maribor, 25. december&#xA;                        2001)" class="graphic"/><div class="caption">operna pevka (* Maribor, 1. junij 1911 – † Maribor, 25. december 2001)</div></div><p>Potem ko je dirigent Andro Mitrović po končani sezoni 1927/1928 zapustil mariborsko gledališče, so v njem prenehali redno uprizarjati operna dela. Situacijo so skušali reševati z gostovanji domačih in tujih umetnikov in ansamblov, zlasti ljubljanske Opere. V peti številki <span style="font-style:italic">Prosvetnega glasnika</span>, maja leta 1928, je na prvi strani objavljen članek Franja Baša o mariborski Operi in njenem delu v preteklem šestletnem obdobju. Avtor članka že uvodoma zelo pesimistično nakazuje prihodnost te pomembne mariborske kulturne institucije:</p><blockquote class="quote"><p>»Ker se koncem tekoče sezone zaključuje po šestletnem uspešnem in nepozabnem delovanju (slovenska) operna doba v mariborskem gledališču in je več kot gotovo, da se dolgo, morda desetletja ne bo več vrnila, pač ni neumestno, če na kratko orišemo njen uspehov in navdušenja polni potek. Da se spomnimo, kako so spoznavali Mariborčani malo po malem večji del svetovne operne literature, kako so se veselili in trpeli, se smejali in jokali s svojimi pevci, kakor so skupno z njimi doživljali in se navduševali zdaj pod vročim italijanskim soncem, zdaj pod bratsko češko lipo, zdaj med divje skalovito gorenjsko prirodo, pa zopet v zasneženem pariškem predmestju ali v daljni idilični Japonski. […] Spominjali se bomo, pogosto in z boljo v duši, spominjali mnogih prekrasnih večerov, ki so bili in ki se morda ne vrnejo nikdar več. […] Nikoli preje ni imel Maribor stalne in solidne opere, in ni verjetno, da jo bo še kdaj imel. S koncem te sezone se zaključuje v mariborski kulturni zgodovini kratek ali prelep operni sen.« <span id="ftn49_return"><a class="notelink" title="Franjo Baš, »Mariborska opera«, Prosvetni glasnik, št. 5 (1929): 65, 69." href="#ftn49"><sup>49</sup></a></span></p></blockquote><p>Vzrok za nastalo situacijo je bilo predvsem zmanjšanje subvencije (državne, oblastne, mestne) po sezoni 1927/1928, zaradi česar torej v mariborskem gledališču niso mogli več redno uprizarjati opernih del. Vodstvo gledališča se je odločilo, da bo na sporedih obdržalo vsaj operete, ker bi po besedah takratnega ravnatelja Radovana Brenčiča mariborsko občinstvo, »ki zelo ljubi glasbo, sicer zelo pogrešalo glasbene predstave ter bi se vedno bolj odtujevalo gledališču«. Vendar pa je Brenčič označil to zvrst glasbeno-gledališke oblike kot »potrebno zlo«, ki naj finančno pomaga gledališču: »Z njo pa je bil dan tudi osnovni okvir, da smo s po<span class="pagebreak" id="pb.028"> [028] </span>močjo enega ali dveh gostov lahko naštudirali vsaj po eno opero na sezono, razen v sezonah, ko je bila v gosteh ljubljanska Opera.« <span id="ftn50_return"><a class="notelink" title="Radovan Brenčič, »Gospodarstvo mariborskega gledališča«, Gledališki list SNG v Mariboru, sezona 1959/1960, 8 in 9." href="#ftn50"><sup>50</sup></a></span> Deseta sezona 1928/29 je bila dejansko prva, v kateri mariborsko gledališče s svojim ansamblom ni naštudiralo nobene opere. V spored pa je uvrstilo kar osem operet: <span style="font-style:italic">Gejša</span> (Sidney Jones), <span style="font-style:italic">Jesenski manever</span>, <span style="font-style:italic">Bajadera</span>, <span style="font-style:italic">Grofica Marica</span> (Emmerich Kálmán), <span style="font-style:italic">Adieu Mimi!</span> (Ralph Benatzky), <span style="font-style:italic">Poljska kri</span> (Oskar Nedbal) in <span style="font-style:italic">Na cesaričino povelje</span> (Bruno Granichstätten) ter <span style="font-style:italic">Grof Luksemburški</span> (Franz Lehár). <span id="ftn51_return"><a class="notelink" title="Manica Špendal, »Mariborska opera od leta 1928 do 1941«, Časopis za zgodovino in narodopisje, št. 2 (1986): 228." href="#ftn51"><sup>51</sup></a></span> Poleg gledaliških del in operet je bilo v sezoni 1928/29 še nekaj drugih glasbenih prireditev in koncertov. <span id="ftn52_return"><a class="notelink" title="Prav tam." href="#ftn52"><sup>52</sup></a></span></p><p>Med pomembnimi umetniškimi osebnostmi, ki so v tem času (1928–1941) gostovale v Mariboru, je bila tudi operna in operetna ter koncertna pevka, sopranistka in pevska pedagoginja Erika Druzović. Rodila se je v znani mariborski glasbeni družini Hinka Druzovića, glasbenega pedagoga, zborovodje in skladatelja. Tudi mati Mila je bila koncertna pevka in pevska pedagoginja, brat pa violinist in glasbeni pedagog v Gradcu. Že s štirimi leti je nastopila v Haydnovi <span style="font-style:italic">Otroški simfoniji</span>, z enajstimi pa je presenetila s svojimi velikimi igralskimi dispozicijami. Vendar je oče nasprotoval, da bi se posvetila igralski karieri. Odločil se je, da jo vpiše na Konservatorij v Ljubljani na študij solopetja, a je tam niso sprejeli.</p><p>Erika Druzović je po uspešno opravljenem sprejemnem izpitu študirala solopetje na zagrebški glasbeni akademiji pri priznani pevski pedagoginji Mariji Kostrenčić. Diplomirala je leta 1931. Ko je že s prvim nastopom na koncertu slušateljev akademije navdušila takratnega ravnatelja zagrebške Opere Krešimira Baranovića, jo je kot devetnajstletno povabil k sodelovanju. Debitirala je kot Suzana v Mozartovi <span style="font-style:italic">Figarovi svatbi</span> (1930). V zagrebški Operi je bila nastavljena v letih 1930–1935, nato pa je sledila vrsta uspešnih gostovanj v opernih in operetnih vlogah v evropskih opernih gledališčih (Gdansk, Dunaj, Berlin, Hamburg, München, Milano, Rim, Neapelj, Benetke, Genova, Amsterdam, Haag, Antwerpen, Bern, Innsbruck idr.).</p><p>Kot posebni doživetji je v svojem zadnjem intervjuju za časopis <span style="font-style:italic">Večer</span> omenila dve poznanstvi, s Franzem Lehárjem v Berlinu (nanj je njen nastop v vlogi Sonje v njegovi opereti <span style="font-style:italic">Carjevič</span> naredil močan vtis) in s slovitim tenoristom avstrijsko-judovskega rodu Richardom Tauberjem na Dunaju. Ta jo je leta 1937 povabil v svoj ansambel, s katerim je štiri mesece gostovala po Italiji. Po letu 1939 ji Nemci niso dovolili nastopati v nemških opernih gledališčih. Zadnjič je na opernem odru pela leta 1954 v Ulmu v vlogi Hanne Glawari v Lehárjevi opereti <span style="font-style:italic">Vesela vdova</span>. Najvidnejše uspehe je dosegala z vlogami, kot so Džula (Jakov Gotovac, <span style="font-style:italic">Ero s onoga svijeta</span>), Koštana (Petar Konjović, <span style="font-style:italic">Koštana</span>), Dorica (Krsto Odak, <span style="font-style:italic">Dorica pleše</span>), Suzana (Wolfgang Amadeus Mozart, <span style="font-style:italic">Figarova svatba</span>), Papagena (Wolfgang Amadeus Mozart, <span style="font-style:italic">Čarobna piščal</span>), Manon (Jules Massenet, <span style="font-style:italic">Manon</span>), Mignon (Ambroise Thomas, <span style="font-style:italic">Mignon</span>), Musetta (Giacomo Puccini, <span style="font-style:italic">La Bohème</span>), Lauretta (Giacomo Puccini, <span style="font-style:italic">Gianni Schicchi</span>), Nedda (Ruggiero Leoncavallo, <span style="font-style:italic">Glumači</span>), Fedora (Umberto Giordano, <span style="font-style:italic">Fedora</span>), Nuri (Eugen d’Albert, <span style="font-style:italic">Nižava</span>), torej z vlogami, ki so najbolj ustrezale njenemu liričnemu sopranu. Velike igralsko-pevske dispozicije pa je še posebno izkazala v operetni zvrsti; med njene najboljše dosežke spadajo <span class="pagebreak" id="pb.029"> [029] </span>vloge Violette Cavallini (Emmerich Kálmán, <span style="font-style:italic">Vijolica z Montmartra</span>), Adele (Johann Strauss ml., <span style="font-style:italic">Netopir</span>), Hanne Glawari (Franz Lehár, <span style="font-style:italic">Vesela vdova</span>), Denise (Louis Auguste Florimond Ronger Hervé, <span style="font-style:italic">Mam‘zelle Nitouche</span>) idr.</p><p>Posebno je bila ponosna tudi na svoje prvo gostovanje v ljubljanski Operi, kjer je oblikovala vlogo Mignon v istoimenski operi Ambroisa Thomasa (ob njej je nastopil basist Julij Betetto). To se je zgodilo leta 1935, ko jo je intendant Petar Konjović odpustil iz zagrebške Opere (nazadnje je tu nastopila v opereti <span style="font-style:italic">Boccaccio</span> Franza von Suppéja). Kritik v <span style="font-style:italic">Slovencu</span> je po njenem nastopu v Ljubljani zapisal: »Prvo gostovanje priznane zagrebške operne pevke Erike Druzović se je vršilo tako skrivnostno. Pa ja ne tiči kak črn spak škodoželjnosti za kulisami.« Pevka je žalostno pripomnila: »Čeprav sem pela naslovno vlogo, ni bilo mojega imena na plakatih, nihče ni vedel zame.« Ob tej priložnosti je izšel v časopisu <span style="font-style:italic">Glas naroda</span> tudi intervju z Eriko Druzović, v katerem je med drugim povedala, da bi prav rada nastopila v ljubljanski Operi, če bi jo uprava še povabila. Rada bi nastopila v Suppéjevi opereti <span style="font-style:italic">Boccaccio</span> in v Massenetevi operi <span style="font-style:italic">Manon</span>, saj zelo ceni ljubljansko operno občinstvo. Povedala je še, da je trenutno angažirana v Zagrebu, gostovala pa je po Jugoslaviji: v Splitu, Dubrovniku, Beogradu, Osijeku, Mariboru, Ljubljani, v operah in operetah. Pripomnila je tudi, da zelo rada potuje v »neznano«, v tuje kraje. Po gostovanju v Ljubljani bo odpotovala v Berlin, nato v Gdansk, kjer bo pela lirične operne vloge. Na vprašanje, ali je postala Hrvatica, je v slovenščini odgovorila: »Saj ni čudno, vsak dan študij in živeti med Hrvati – vsaj jezik se me je prijel.« Dodala je še, da je pred tednom pela v Zagrebu vlogo Rosalinde v <span style="font-style:italic">Netopirju</span> in v drugem dejanju zapela slovensko pesem <span style="font-style:italic">Prišla bo pomlad</span>, kar je bil »bombenefekt«. Na vprašanje, če težko zapušča slovenske kraje, je odgovorila pritrdilno, a poudarila, da poklic, ki ga opravlja z vso ljubeznijo in vnemo ter ji prinaša obilo uspeha po napornem delu, zahteva svoje. <span id="ftn53_return"><a class="notelink" title="Intervju z Eriko Druzović, Glas naroda, št. 3 (1935): 6." href="#ftn53"><sup>53</sup></a></span></p><p>V zgodovino mariborskega Narodnega gledališča se je, sodeč po kritikah in pripovedih nekaterih takratnih obiskovalcev, za vselej zapisala zaradi svojih odličnih poustvaritev operetnih likov, zlasti Violette Cavallini v Kálmánovi <span style="font-style:italic">Vijolici z Montmartra</span> med letoma 1933 in 1936. Po letu 1954 se je posvetila glasbenopedagoškemu delu. Solopetje je poučevala na mariborski Srednji glasbeni šoli (v Centru za glasbeno vzgojo), na sarajevski akademiji za glasbo in nazadnje na glasbeni šoli v Piranu. Na sarajevski glasbeni akademiji je tudi režijsko pripravila nekaj oper, med drugimi Mozartovo Čarobno piščal in <span style="font-style:italic">Figarovo svatbo</span> ter Mascagnijevo <span style="font-style:italic">Cavallerio rusticano</span>. V mariborskem Slovenskem narodnem gledališču pa je po drugi svetovni vojni (1959) režirala pravljično opero <span style="font-style:italic">Janko in Metka</span> Engelberta Humperdincka. <span id="ftn54_return"><a class="notelink" title="Gledališki list SNG Maribor, sezona 1959/1960, 101, 102." href="#ftn54"><sup>54</sup></a></span></p><p>S spletnih strani <span style="font-style:italic">Hrvaške enciklopedije</span> lahko povzamemo nekaj kritiških ocen njenih nastopov iz petletnega obdobja v zagrebški Operi in njenega debija ob priložnosti gostovanja v vlogi Suzane v Mozartovi <span style="font-style:italic">Figarovi svatbi</span> (1930) pod vodstvom Oskarja Smodeka in v režiji Augusta Markowskega ter z Josipom Križajem v vlogi Figara. Kritik Žiga Hiršler je med drugim zapisal: »Med solisti je potrebno najprej omeniti debitantko, sopranistko Eriko Druzović. […] V njej smo spoznali velik igralski in glasbeni dar. Gotovost, s katero je nastopila in odpela <span class="pagebreak" id="pb.030"> [030] </span>težavno vlogo Suzane, je bila prav frapantna. Ima prijeten, nežen glas, ki ga bo vredno naprej razvijati, ker se v njej kaže redek igralski talent.« <span id="ftn55_return"><a class="notelink" title="»Erika Druzović«, Opera.hr, pridobljeno avgusta 2017." href="#ftn55"><sup>55</sup></a></span></p><p>O njeni drugi operni vlogi Musette, v kateri je nastopila v Puccinijevi operi <span style="font-style:italic">La Boheme</span> (1932), pa je kritik Lujo Šafranek Kavić zapisal, da je pevka »s svojo interpretacijo izkazala privlačni in temperamentni, a vselej najbolj okusni, decentni šarm, ki jo v vsaki vlogi naredi izredno simpatično«. Naslednja pomembna vloga Erike Druzović v zagrebški Operi je bila Sophie v <span style="font-style:italic">Kavalirju z rožo</span> Richarda Straussa (1932). Ob njej so nastopili takratni najvidnejši pevci Ančica Mitrović, Zinka Kunc in Josip Križaj. Tudi tokrat je napisal kritiko Lujo Šafranek Kavić in v njej ocenil, da je bil »najboljši izbor v našem ansamblu nedvomno gdč. Erika Druzović, ki je zaradi svoje visoke muzikalnosti, pevskega okusa in velike igralske nadarjenosti izpolnila svojo nalogo na najboljši način«. <span id="ftn56_return"><a class="notelink" title="Prav tam." href="#ftn56"><sup>56</sup></a></span></p><p>V petih letih je Erika Druzović poustvarila trideset opernih in operetnih vlog. Pela je vloge iz oper Mozarta (<span style="font-style:italic">Čarobna piščal)</span>, Puccinija (<span style="font-style:italic">Gianni Schicchi</span>, <span style="font-style:italic">Sestra Angelica</span>), Thomasa (<span style="font-style:italic">Mignon</span>), D‘Alberta (<span style="font-style:italic">V dolini</span>, <span style="font-style:italic">Mrtve oči</span>), Konjovića (<span style="font-style:italic">Koštana</span>), Rimskega - Korsakova (<span style="font-style:italic">Sneguročka</span>), Masseneta (<span style="font-style:italic">Manon</span>, <span style="font-style:italic">Werther</span>), Leoncavalla (<span style="font-style:italic">Glumači</span>), Humperdincka (<span style="font-style:italic">Janko in Metka</span>) idr. Nastopila je na premiernih in ponovitvenih predstavah ter v krstnih hrvaških izvedbah. Ob njenem zadnjem nastopu (1935) v zagrebški Operi v Suppéjevi opereti <span style="font-style:italic">Boccaccio</span> in pred njenim odhodom v Gdansk so v časopisu <span style="font-style:italic">Novosti</span> zapisali: »Z njenim odhodom bo umanjkal v našem ansamblu spet en prominentni član, ki je bil nenavadno popularen pri gledališkem občinstvu, a znan tudi zunaj krogov.« <span id="ftn57_return"><a class="notelink" title="Prav tam." href="#ftn57"><sup>57</sup></a></span></p><p>Poslovilna predstava Erike Druzović je bila, kot so zapisali kritiki, spektakel svoje vrste. Odkrite demonstracije proti intendantu Petru Konjoviću so se mešale z bučnim odobravanjem slavljenke. Ker so v Gdansku gledališče kmalu zaprli, se je pevka vrnila v Maribor, a se je kot stalna gostja vračala tudi v zagrebško Opero. Tu je kreirala vrsto sopranskih likov v operetah in operah. V operah je imela poseben uspeh v vlogi Džule v Gotovčevi operi <span style="font-style:italic">Ero s onega svijeta</span>, pri kateri je kritik ocenil, da je »z veliko šarma oblikovala lik podeželske deklice Džule«, in v Puccinijevi operi <span style="font-style:italic">Madame Butterfly</span>, kjer je »nastopivši v vlogi Čočo san naredila velik korak v umetniškem razvoju«. Sledil je še nastop v vlogi Zerline v operi <span style="font-style:italic">Fra Diavolo</span> francoskega skladatelja Daniela Françoisa Esprita Auberja. Po nastopu v vlogi Hanne v Lehárjevi opereti <span style="font-style:italic">Vesela vdova</span> (naslov operete je bil <span style="font-style:italic">Vdova iz Melanezije</span>) pod vodstvom Lovra Matačića je odšla na gostovanja po večjih evropskih opernih središčih pod imenom Drusovich. Leta 1937 je nastopila s slovitim avstrijskim igralcem Paulom Hörbirgerjem v filmu <span style="font-style:italic">Die Landstreicher</span> (<span style="font-style:italic">Potepuhi</span>), posnetem po istoimenski opereti dunajskega skladatelja Carla Michaela Ziehrerja. <span id="ftn58_return"><a class="notelink" title="Prav tam." href="#ftn58"><sup>58</sup></a></span></p><p>V Mariboru je od 1933 do 1936 briljirala, še posebej v vlogi Violette Cavallini v Kálmánovi opereti <span style="font-style:italic">Vijolica z Montmartra</span>. Premiera je bila 25. februarja 1935, ponovili pa so jo štirinajstkrat. Po drugi svetovni vojni je poučevala solopetje v Sarajevu, Mariboru in Piranu, v Sarajevu in Mariboru pa je pripravila nekaj režijskih postavitev; ena izmed teh je bila denimo za opero <span style="font-style:italic">Janko in Metka</span> Engelberta Humperdincka, ki je bila pod dirigentskim vodstvom Janeza Ko<span class="pagebreak" id="pb.031"> [031] </span>marja premierno uprizorjena 21. februarja v Mariboru. Doživela je kar štiriindvajset predstav. V gledališkem listu predstave so takrat zapisali: »Zdi se, da je našla Erika Druzović v operni režiji področje, kjer se bo zlahka uveljavila s svojim izrazitim gledališkim temperamentom in s svojimi zrelimi umetniškimi izkušnjami.« <span id="ftn59_return"><a class="notelink" title="Gledališki list SNG Maribor, sezona 1959/1960, 101, 102." href="#ftn59"><sup>59</sup></a></span></p><p>Erika Druzović je umrla v mariborskem domu starostnikov, stara enaindevetdeset let. Na spletnih straneh <span style="font-style:italic">Hrvaške enciklopedije</span> so med drugim zapisali: »Erika Druzović je bila v zagrebški Operi angažirana samo pet sezon, a se je zapisala v spomin kot ena izmed njenih najbolj muzikalnih in najbolj prefinjenih glasbenogledaliških umetnic.« <span id="ftn60_return"><a class="notelink" title="»Erika Druzović«, Opera.hr, pridobljeno avgusta 2017." href="#ftn60"><sup>60</sup></a></span></p><div class="abstract" id="index-body.1_div.3_div.1"><h2><span class="head">POVZETEK</span></h2><p>Operna pevka in pevska pedagoginja Erika Druzović je študirala solopetje na glasbeni akademiji v Zagrebu pri Mariji Kostrenčić (diplomirala je leta 1931). Že leta 1930 je debitirala v Zagrebu v vlogi Suzane v Mozartovi operi <span style="font-style:italic">Figarova svatba</span>. Do druge svetovne vojne je nastopala v številnih evropskih gledališčih (Berlin, Hamburg, München, Haag, Amsterdam, Dunaj) in oblikovala sopranske like v operah Mozarta, Masseneta, Puccinija, Leoncavalla, Giordana, d‘Alberta, Gotovca, Konjovića ter veliko vlog v operetah Kálmána, Lehárja, Suppéja, J. Straussa ml. idr. V Mariboru je kot gostja nastopala med letoma 1933 in 1936, a le v operetah. Po drugi svetovni vojni se je uveljavila tudi kot režiserka in pevska pedagoginja v Sarajevu, Mariboru in Piranu.</p></div><div class="bibliography" id="index-body.1_div.3_div.2"><h2><span class="head">VIRI IN LITERATURA</span></h2><div class="ss3" id="index-body.1_div.3_div.2_div.1"><h3><span class="head">ČLANKI</span></h3><div class="biblfree">Baš, Franjo. »Mariborska opera«, <span style="font-style:italic">Prosvetni glasnik</span>, 1929.</div><div class="biblfree">Brenčič, Radovan. »Gospodarstvo mariborskega gledališča«, <span style="font-style:italic">Gledališki list SNG Maribor</span>, sezona 1959/1960.</div><div class="biblfree">Intervju z Eriko Druzović,<span style="font-style:italic">Glas naroda</span>, št. 3 (1935).</div><div class="biblfree">Špendal, Manica. »Mariborska opera od 1928 do 1941«, <span style="font-style:italic">Časopis za zgodovino in narodopisje</span>, št. 2 (1986).</div><div class="biblfree">Špendal, Manica. »Ob 90-letnici Erike Druzović«, <span style="font-style:italic">Večer</span>, 28. december 2001, 13.</div></div><div class="ss3" id="index-body.1_div.3_div.2_div.2"><h3><span class="head">SPLETNI VIR</span></h3><div class="biblfree">Opera.hr. <a class="link_ref" href="http://www.opera.hr/index.php?p=article&amp;id=91">»Erika Druzović«</a>. Pridobljeno avgusta 2017.</div></div><div class="ss3" id="index-body.1_div.3_div.2_div.3"><h3><span class="head">FOTO:</span></h3><p>Opera.hr</p></div><div class="byline"><span style="font-weight:bold">Dr. Manica Špendal</span>, univerzitetna diplomirana muzikologinja, zaslužna profesorica Univerze v Mariboru</div></div></div><!--Notes in [div]--><div class="notes"><div class="note" id="ftn49"><span class="noteLabel">49. </span><div class="noteBody">Franjo Baš, »Mariborska opera«, <span style="font-style:italic">Prosvetni glasnik</span>, št. 5 (1929): 65, 69.</div> <a class="link_return" title="Go back to text" href="#ftn49_return">↵</a></div><div class="note" id="ftn50"><span class="noteLabel">50. </span><div class="noteBody">Radovan Brenčič, »Gospodarstvo mariborskega gledališča«, <span style="font-style:italic">Gledališki list SNG v Mariboru</span>, sezona 1959/1960, 8 in 9.</div> <a class="link_return" title="Go back to text" href="#ftn50_return">↵</a></div><div class="note" id="ftn51"><span class="noteLabel">51. </span><div class="noteBody">Manica Špendal, »Mariborska opera od leta 1928 do 1941«, <span style="font-style:italic">Časopis za zgodovino in narodopisje</span>, št. 2 (1986): 228.</div> <a class="link_return" title="Go back to text" href="#ftn51_return">↵</a></div><div class="note" id="ftn52"><span class="noteLabel">52. </span><div class="noteBody">Prav tam.</div> <a class="link_return" title="Go back to text" href="#ftn52_return">↵</a></div><div class="note" id="ftn53"><span class="noteLabel">53. </span><div class="noteBody">Intervju z Eriko Druzović, <span style="font-style:italic">Glas naroda</span>, št. 3 (1935): 6.</div> <a class="link_return" title="Go back to text" href="#ftn53_return">↵</a></div><div class="note" id="ftn54"><span class="noteLabel">54. </span><div class="noteBody"><span style="font-style:italic">Gledališki list SNG Maribor</span>, sezona 1959/1960, 101, 102.</div> <a class="link_return" title="Go back to text" href="#ftn54_return">↵</a></div><div class="note" id="ftn55"><span class="noteLabel">55. </span><div class="noteBody"><a class="link_ref" href="http://www.opera.hr/index.php?p=article&amp;id=91">»Erika Druzović«</a>, Opera.hr, pridobljeno avgusta 2017.</div> <a class="link_return" title="Go back to text" href="#ftn55_return">↵</a></div><div class="note" id="ftn56"><span class="noteLabel">56. </span><div class="noteBody">Prav tam.</div> <a class="link_return" title="Go back to text" href="#ftn56_return">↵</a></div><div class="note" id="ftn57"><span class="noteLabel">57. </span><div class="noteBody">Prav tam.</div> <a class="link_return" title="Go back to text" href="#ftn57_return">↵</a></div><div class="note" id="ftn58"><span class="noteLabel">58. </span><div class="noteBody">Prav tam.</div> <a class="link_return" title="Go back to text" href="#ftn58_return">↵</a></div><div class="note" id="ftn59"><span class="noteLabel">59. </span><div class="noteBody"><span style="font-style:italic">Gledališki list SNG Maribor</span>, sezona 1959/1960, 101, 102.</div> <a class="link_return" title="Go back to text" href="#ftn59_return">↵</a></div><div class="note" id="ftn60"><span class="noteLabel">60. </span><div class="noteBody"><a class="link_ref" href="http://www.opera.hr/index.php?p=article&amp;id=91">»Erika Druzović«</a>, Opera.hr, pridobljeno avgusta 2017.</div> <a class="link_return" title="Go back to text" href="#ftn60_return">↵</a></div></div></div></body></html>