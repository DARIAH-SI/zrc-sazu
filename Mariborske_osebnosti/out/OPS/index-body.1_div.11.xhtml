<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>AMAND RAK</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">AMAND RAK</span></h1><div class="ss1" id="index-body.1_div.11"><div class="pagebreak" id="pb.107"> [107] </div><div class="figure"><img src="media/10.png" alt="zdravnik, muzealec (* Ljubljana, 10. oktober 1847 – † Maribor, 28.&#xA;                        september 1919) " class="graphic"/><div class="caption">zdravnik, muzealec (* Ljubljana, 10. oktober 1847 – † Maribor, 28. september 1919) </div></div><div class="ss2" id="index-body.1_div.11_div.1"><h2><span class="head">Ljubljančan v Mariboru</span></h2><p>Amand Franc Ksaveer Rak, zdravnik, muzealec, ljubiteljski arheolog, človek, ki je v Mariboru deloval na mnogih področjih javnega življenja, športa in gospodarstva, je danes skoraj pozabljena osebnost. <span id="ftn311_return"><a class="notelink" title="»Amand Rak«, Slovenska biografija, pridobljeno decembra 2017." href="#ftn311"><sup>311</sup></a></span> Le redki, ki se ukvarjajo z raziskovanjem življenja v Mariboru na začetku 20. stoletja, ga poznajo. Ko skoraj po stoletju in pol od Rakovega prihoda v mesto raziskujemo njegovo bivanje v Mariboru, s težavo najdemo pisne in arhivske vire ter materialne ostanke, ki bi pričali o njegovem življenju, delovanju in dosežkih, ki so zaznamovali Maribor v prvih dveh desetletjih 20. stoletja in ga zaznamujejo še danes.</p><p>Rakovo življenjsko pot in neutrudno delovanje »od jutra do mraka za dobro vseh in skupnosti«, kot so ob njegovi smrti zapisali leta 1919 v članku v <span style="font-style:italic">Marburger Zeitung</span>, <span id="ftn312_return"><a class="notelink" title="»Dr. Amand Rak †«, Marburger Zeitung, 30. 9. 1919, 2." href="#ftn312"><sup>312</sup></a></span> je zagotovo zaznamovalo ožje družinsko okolje, predvsem podoba in vsestransko delovanje očeta Antona Raka, ki je bil v Ljubljani sredi 19. stoletja pomembna javna osebnost. Oče, po poklicu odvetnik, je v petdesetih in šestdesetih letih 19. stoletja v Ljubljani opravljal številne naloge in funkcije v tedanjih združenjih in društvih. Bil je predsednik odvetniške zbornice, član ravnateljstva pri Kranjski hranilnici in član ljubljanskega občinskega sveta. Bil pa je tudi član ljubljanske Narodne čitalnice. <span id="ftn313_return"><a class="notelink" title="»Amand Rak«." href="#ftn313"><sup>313</sup></a></span> Njegov sin Amand se je rodil v oktobrskih dneh v Ljubljani tedaj že štiriinštiridesetletnemu očetu. Ta se je po večletnem opravljanju sodniškega poklica v Mekinjah ponovno vrnil v Ljubljano, kjer je začel odvetniško dejavnost. Amand je odraščal ob sestrah Adeli in Ani v ugledni ljubljanski družini, povezani z drugimi meščanskimi in plemiškimi rodbinami ter brez opredeljene nacionalnosti, a z močno pripadnostjo deželi Kranjski. Osnovno šolo in gimnazijo je končal v Ljubljani, kjer je maturiral leta 1867.</p><div class="pagebreak" id="pb.108"> [108] </div><p>Študirat se je podobno kot oče odpravil v Gradec. Kaj ga je gnalo, da se je kot sin iz ljubljanske odvetniške družine odločil prav za študij medicine v tem avstrijskem mestu, ni jasno, a iz njegove poznejše življenjske poti lahko sklepamo, da ga je k temu spodbujala predvsem raziskovalna žilica in veselje do odkrivanja neznanega. Delo v naravi, odkrivanje novih predmetov in dejstev, ustvarjanje ter preučevanje zbirk so značilnosti, ki so odlikovale njegovo poznejše ljubiteljsko muzealsko in arheološko delovanje, zlahka pa jih lahko povezujemo tudi z značilnostmi, ki so povezane z delom in študijem naravoslovja. Zaradi tovrstnih raziskovalnih zanimanj Amand Rak verjetno v študiju prava in opravljanju odvetniškega poklica ne bi našel zadovoljstva.</p><p>O njegovem študiju in letih, preživetih v Gradcu, vemo le malo, nepojasnjeno ostaja tudi vprašanje, ali je že med študijem v tem avstrijskem mestu spoznal graškega profesorja Franca Ferka, <span id="ftn314_return"><a class="notelink" title="»Franc Ferk«, Slovenska biografija, pridobljeno decembra 2017." href="#ftn314"><sup>314</sup></a></span> ki je svoje dijake in študente navduševal za zbiranje zgodovinskega, arheološkega in etnografskega gradiva ter spodbujal rojake na Spodnjem Štajerskem k ustanavljanju muzejev po mestih. <span id="ftn315_return"><a class="notelink" title="Maja Godina Golija, »Franc Ferk in njegov pomen za muzejsko in narodopisno dejavnost na Slovenskem Štajerskem«, Traditiones, 35, št. 1 (2006): 107–218…" href="#ftn315"><sup>315</sup></a></span> Iz njunega poznejšega tesnega sodelovanja in prijateljstva pa lahko sklepamo, da se je to poznanstvo rodilo že v Rakovem študijskem obdobju v Gradcu.</p><p>Po končanem študiju medicine se je Amand Rak leta 1874 zaposlil kot praktični zdravnik v Mariboru. Svojo zdravniško ordinacijo je imel na tedanji Postgasse 8 (današnja Jurčičeva ulica). <span id="ftn316_return"><a class="notelink" title="Prim. Adressbuch und Wohnungs-Anzeiger der Stadt Marburg a/D. (Marburg, 1878)." href="#ftn316"><sup>316</sup></a></span> V tej stavbi, ki je bila v lasti mariborskega trgovca Otmarja Reiserja in je bila pozneje porušena, je Amand Rak z družino stanoval do smrti. <span id="ftn317_return"><a class="notelink" title="Pokrajinski arhiv Maribor (dalje PAM), fond Eman Pertl, enota 54/1." href="#ftn317"><sup>317</sup></a></span> Kmalu po prihodu v Maribor se je povezal s tukaj delujočimi zdravniki, predvsem s starejšim in uglednim Mariborčanom, primarijem mariborske bolnišnice Arturjem Mallyjem, ki se je poleg zdravniškega poklica strastno ukvarjal še zgodovinopisjem in domoznanstvom. <span id="ftn318_return"><a class="notelink" title="Zbornik splošne bolnišnice v Mariboru: 1799–1959,1855–1955, ur. Eman Pertl (Maribor: Splošna bolnišnica, 1959), 78." href="#ftn318"><sup>318</sup></a></span> Iz nekaterih podatkov lahko sklepamo, da ga je prav Mally navdušil za to področje raziskovanja in ga pritegnil tudi k prizadevanjem za ustanovitev mariborskega muzeja.</p><p>Kako dobro se je Amand Rak vključil v življenje mariborskih uglednih meščanskih družin in kako spretno se je kot mlad zdravnik znašel v tamkajšnjih meščanskih salonih, priča njegova poroka. Dne 10. maja 1884 se je v tedanji Stolni župniji poročil s komaj dvajsetletno Franzisko Anno Mario Aloisio Duhatsch, v domačem okolju imenovano kar Franzi. <span id="ftn319_return"><a class="notelink" title="Nadškofijski arhiv Maribor, Poročna knjiga, Župnija sv. Janeza Krstnika 1877–1888." href="#ftn319"><sup>319</sup></a></span> Ker je bila nevesta ob poroki še mladoletna, je moral dati soglasje za sklenitev poroke nevestin oče, advokat Ferdinand Duchatsch (1835–1887), poslanec v dunajskem državnem zboru in tedanji mariborski župan. Duchatsch je županoval v Mariboru od leta 1883, županski mandat pa je moral leta 1885 predčasno končati zaradi bolezni. <span id="ftn320_return"><a class="notelink" title="Antoša Leskovec, »Zgodovina uprave v Mariboru 1752–1941«, v: Maribor skozi stoletja 1 (Maribor: Založba Obzorja, 1991), 272." href="#ftn320"><sup>320</sup></a></span> Nepojasnjeno ostaja, kako je vzplamtela <span class="pagebreak" id="pb.109"> [109] </span>ljubezen med tedaj že sedemintridesetletnim Amandom Rakom in Franzi, mladoletno hčerko mariborskega župana; morda je k zbližanju pripomogla prav živčna bolezen njenega očeta. Dejstvo pa je, da je Franzi 14. februarja 1885, le devet mesecev po poroki, rodila njunega edinega otroka, hčer Amando Rak, pozneje poročeno Schocher. <span id="ftn321_return"><a class="notelink" title="Nadškofijski arhiv Maribor, Rojstna matična knjiga, Župnija sv. Janez Krstnik, 1885." href="#ftn321"><sup>321</sup></a></span> Družina je živela v ožjem centru Maribora na današnji Jurčičevi ulici.</p><p>Podobno kot oče Anton Rak je Amand tudi po poroki ostal zelo aktiven član mariborskih društev, pa tudi podjeten v svojih gospodarskih dejavnostih. Z lastnim zaslužkom je kupoval zemljišča in stavbe v mariborski mestni okolici in iz leta v leto večal družinsko premoženje. Skupaj z ženo Franzi je bil lastnik vinogradniškega posestva in treh stavb s hlevi v Rošpohu. <span id="ftn322_return"><a class="notelink" title="PAM, Okrajno sodišče Maribor 1898–1941, enota AV 834/19, AŠ 292." href="#ftn322"><sup>322</sup></a></span> O njegovi vinogradniški dejavnosti, ki je bila med tedanjimi premožnimi Mariborčani zelo priljubljena in razširjena, priča tudi društvena osmrtnica Kellerei-Genossenschaft Marburg v časniku <span style="font-style:italic">Marburger Zeitung</span> ob Rakovi smrti leta 1919. <span id="ftn323_return"><a class="notelink" title="»Museumverein«, Marburger Zeitung, 30. 9. 1919. 4. (osmrtnica)" href="#ftn323"><sup>323</sup></a></span> Rakovo posestvo s stavbami je bilo podobno kot druga posestva premožnih Mariborčanov avgusta leta 1945 zaplenjeno in nacionalizirano. <span id="ftn324_return"><a class="notelink" title="PAM, Zaplemba, enota 280/XII I, 2485." href="#ftn324"><sup>324</sup></a></span></p><p>Že v prvem desetletju bivanja v Mariboru je Rak deloval v zdravniškem društvu, leta 1882 je postal tudi njegov predsednik. Poleg tega je bil še član upravnega odbora Občinske hranilnice, od leta 1896 do 1904 njegov podpredsednik. S svojim delovanjem v hranilnici, ki je bilo mnogim meščanom za vzor, je pomembno pripomogel k njenemu razvoju in dobremu poslovanju. <span id="ftn325_return"><a class="notelink" title="»Dr. Amand Rak †«, Marburger Zeitung, 30. 9. 1919, 2." href="#ftn325"><sup>325</sup></a></span> Članstvo in delovanje v odboru hranilnice pa je bilo pomembno tudi zaradi tega, ker je Občinska hranilnica podpirala delovanje drugih društev, v katerih je bil aktiven Amand Rak. Zelo dejaven je bil v društvu mariborskih vinogradnikov in kletarjev, sodeloval je pri organizaciji kolesarskega športa v Mariboru. Najpomembnejša pa so bila njegovo delovanje v Muzejskem društvu (Museumverein Marburg) in njegova prizadevanja za ustanovitev mariborskega muzeja, ki ga je od ustanovitve leta 1903 in skoraj do smrti tudi vodil. Amand Rak je umrl po kratki bolezni v poznopopoldanskih urah 28. septembra 1919 na svojem domu v Mariboru. Pokopali so ga v družinski grobnici na pobreškem pokopališču.</p></div><div class="ss2" id="index-body.1_div.11_div.2"><h2><span class="head">Ustanovitev muzejskega društva v Mariboru in Rakov vstop v muzealstvo.</span></h2><p>Prva prizadevanja mariborskih meščanov, predvsem tistih iz nemškega kulturnega kroga, povezana z ustanovitvijo muzeja v Mariboru, so se začele pojavljati konec osemdesetih let 19. stoletja. Spodbudila so jih nekatera arheološka raziskovanja na mariborskem območju, še posebej arheološka izkopavanja na obronkih Pohorja, in odnašanje dragocenih najdb iz tega prostora v Gradec, v tamkajšnji deželni muzej Joanneum. Dodatna spodbuda tem prizadevanjem je bila tudi ustanovitev muzejev v drugih mestih na Spodnjem Štajerskem: v Celju leta 1882 in na Ptuju leta 1893. <span id="ftn326_return"><a class="notelink" title="Bruno Hartman, Kultura v Mariboru (Maribor: Založba Obzorja, 2001), 38." href="#ftn326"><sup>326</sup></a></span></p><p>Časopis <span style="font-style:italic">Marburger Zeitung</span> je maja leta 1892 objavil prvo natisnjeno razmišjanje o potrebi <span class="pagebreak" id="pb.110"> [110] </span>po lokalnem muzeju v Mariboru. Pisec je v članku poudaril, da bi bila ustanovitev muzeja zagotovo dobro sprejeta med vsemi Mariborčani, ki so obžalovali, da so mnoge dragocene antične najdbe romale v tuje muzeje ali pa so bile v lasti in na ogled le v privatnih zbirkah bogatih meščanov. Zato je na koncu besedila pozival, naj »energični prijatelji mesta«, tvorci pobud za ustanovitev muzeja, besede spremenijo tudi v dejanja. <span id="ftn327_return"><a class="notelink" title="»Lokal Museum«, Marburger Zeitung, 29. 5. 1892, 5." href="#ftn327"><sup>327</sup></a></span></p><p>Leta 1900 so arheologi na obronkih Pohorja odkrili pomembne rimske grobove. Najdbe z mariborskega območja so ponovno romale v Gradec, kar je med meščani vzbudilo jezo in ponovno razpravo o ustanovitvi muzeja v Mariboru. Slovenski rojak, graški arheolog profesor Franc Ferk, ki je vodil izkopavanja na mariborskem območju, se je pridružil zahtevam nekaterih Mariborčanov za ustanovitev mariborskega muzeja in je za načrtovano muzejsko zbirko daroval pergamente. <span id="ftn328_return"><a class="notelink" title="»Lokal Museum«,Marburger Zeitung, 21. 8. 1900, 5." href="#ftn328"><sup>328</sup></a></span> Vendar številna prizadevanja niso prinesla sadov in mariborski mestni svet, podobno kot v osemdesetih letih 19. stoletja, tudi leta 1900 ni podprl ustanovitve muzeja v mestu ob Dravi.</p><p>Toda nerazumevanje mariborske politične elite za ustanovitev prepotrebne kulturne ustanove v mestu ni odvrnilo meščanov od nadaljnjih prizadevanj. Naslednje leto, 15. maja 1901, je potekal v Kazini prvi formalni pogovor o ustanovitvi muzeja v Mariboru. V uvodu je spregovoril namestnik mariborskega župana Aleksandra Nagya, ki je pojasnil, da je pobudnik za ustanovitev muzeja graški arheolog profesor Franc Ferk. Ferk je bil pripravljen arheološke najdbe, izkopane v okolici Maribora, predati načrtovanemu mariborskemu muzeju. Udeleženci sestanka so menili, da lokalna oblast nima večjih ekonomskih težav in bi lahko v centru mesta dodelila muzeju prostore. Na koncu sestanka so izvolili še tričlanski odbor, ki naj bi pripravil ustanovitev in statut novega muzejskega društva. <span id="ftn329_return"><a class="notelink" title="»Zur Grundung eines Museums in Marburg«, Marburger Zeitung, 16. 5. 1901, 3." href="#ftn329"><sup>329</sup></a></span> Odbor za ustanovitev muzeja, ki ga je vodil znani mariborski zdravnik in zgodovinar Artur Mally, Rakov starejši kolega, se je takoj lotil priprav za ustanovitev zgodovinskega društva. Iz poznejšega dogajanja lahko sklepamo, da je pri teh pripravah že sodeloval Amand Rak.</p><p>Konec maja 1902 je odbor sklical ustanovni zbor Muzejskega društva (Museumverein). <span id="ftn330_return"><a class="notelink" title="»Marburger Museumverein«, Marburger Zeitung, 3. 6. 1902, 5." href="#ftn330"><sup>330</sup></a></span> Udeleženci zbora so sprejeli statut mariborskega muzejskega društva in izvolili njegov začasni odbor, <span id="ftn331_return"><a class="notelink" title="»25 Jahre Museumverein«, Marburger Zeitung, 2. 2. 1928, 3." href="#ftn331"><sup>331</sup></a></span> ki so ga zadolžili, da čim prej pripravi prvi občni zbor društva. Pobudnik ustanovitve muzejskega društva Franc Ferk pa se je na ustanovnem zboru zahvalil za podporo mestnega sveta in Občinske hranilnice, ki je društvu in nastajajočemu muzeju namenila 10.000 kron. <span id="ftn332_return"><a class="notelink" title="»Marburger Museumverein«, Marburger Zeitung, 3. 6. 1902, 5." href="#ftn332"><sup>332</sup></a></span> Sklepamo lahko, da je na to donacijo zagotovo pomembno vplival Amand Rak, ki je bil tedaj podpredsednik upravnega odbora Občinske hranilnice. Štiri mesece po ustanovnem zboru Muzejskega društva (Museumverein) je v mariborski Kazini potekal še prvi občni zbor tega društva; udeležilo se ga je petnajst meščanov, ki so za predsednikasoglasno izvolili Raka. Prisotni so posebej poudarili njegovo večletno zavzemanje za ustanovitev muzejskega društva <span class="pagebreak" id="pb.111"> [111] </span>in muzeja v Mariboru. <span id="ftn333_return"><a class="notelink" title="»25 Jahre Museumverein«, Marburger Zeitung, 2. 2. 1928, 3." href="#ftn333"><sup>333</sup></a></span> Novi predsednik je občni zbor zaključil s pozivom članstvu, naj ne opusti prizadevnega delovanja za Muzejsko društvo. <span id="ftn334_return"><a class="notelink" title="»Marburger Musealverein«,Marburger Zeitung, 30. 9. 1902, 4." href="#ftn334"><sup>334</sup></a></span></p><p>Po večletnem prizadevanju članov odbora Muzejskega društva je društvo novembra 1902 dobilo od mestne občine prostore za svoje delovanje in za predstavitev zbirk. To je bilo pet sob v opuščeni gospodinjski izobraževalni šoli za dekleta v današnji Cankarjevi ulici. Prostori so bili dragocena pridobitev, čeprav so bili premajhni za razstavo vseh društvenih zbirk, <span id="ftn335_return"><a class="notelink" title="»Museumverein«, Marburger Zeitung, 27. 11. 1902, 5." href="#ftn335"><sup>335</sup></a></span> ki so jih v naslednjem letu še dopolnjevali. Muzejsko društvo je namreč v naslednjih mesecih v <span style="font-style:italic">Marburger Zeitung</span> objavilo več pozivov, naj Mariborčani darujejo predmete za bodoči mestni muzej, predvsem stare rokopise, knjige, slike, listine, kovance, orožje, orodje, oblačila, zgodovinske najdbe, naravoslovne zbirke in druge ostanke oziroma predmete za zgodovinsko, etnološko, umetnostno-obrtno, naravoslovno zbirko, ki bi se nanašali na mesto Maribor in okolico. <span id="ftn336_return"><a class="notelink" title="»Museumverein in Marburg«, Marburger Zeitung, 28. 10. 1902, 4." href="#ftn336"><sup>336</sup></a></span></p><p>Mariborčani so se odzvali na pozive društva, posamezniki so darovali tudi svoje zasebne zbirke. V prvih dveh prostorih so bile razstavljene naravoslovne najdbe in preparati iz mariborske okolice, v kulturnozgodovinski zbirki pa zastave s posebno zgodovinsko vrednostjo, pečatnik z mariborskim grbom, listine, pomembne za mestno zgodovino, orožje in cehovske blagajne, noše, pohištvo in uporabni predmeti. Pomembna je bila tudi zbirka umetniških slik, zlasti tistih, ki so upodabljale stari Maribor. <span id="ftn337_return"><a class="notelink" title="Prav tam." href="#ftn337"><sup>337</sup></a></span></p></div><div class="ss2" id="index-body.1_div.11_div.3"><h2><span class="head">Amand Rak in ustanovitev muzeja v Mariboru</span></h2><p>Prostori v opuščeni gospodinjski šoli so bili kmalu premajhni in Amand Rak si je prizadeval, da bi za Muzejsko društvo pridobil nove, večje prostore. Pri tem je pričakoval zlasti podporo mariborske mestne občine in Občinske hranilnice. Želja je bila, da bi prostori omogočali tako postavitev zbirk, da bi lahko Muzejsko društvo odprlo javni muzej.</p><p>Po več kot desetletnem prizadevanju je Muzejsko društvo (Museumverein) na praznični dan – Miklavževo (6. decembra) 1903 – le odprlo prvi javni muzej v Mariboru. <span id="ftn338_return"><a class="notelink" title="»Local Museum«, Marburger Zeitung, 8. 12. 1903, 4." href="#ftn338"><sup>338</sup></a></span> Ta je bil v štirih prostorih nekdanje mestne nadaljevalne šole na Razlagovi ulici, to je v današnjem Domu ustvarjalnosti mladih. Slovesne prireditve, ki jo je vodil Amand Rak, so se udeležili najvišji predstavniki mesta: mariborski župan Schmiderer z občinskimi svetniki, direktor Občinske hranilnice Bancalari s člani upravnega odbora hranilnice in drugi ugledni meščani. Zbrane je nagovoril društveni predsednik Amand Rak. Najprej se je zahvalil občini in Občinski hranilnici za denarno podporo muzeju, nato pa se je še posebej zahvalil profesorju Francu Ferku za nasvete in pomoč pri ustanavljanju muzeja. Prav Ferk je bil po Rakovih besedah najzaslužnejši za ustanovitev mariborskega muzeja. Predsednik Rak je nekaj zahvalnih besed namenil tudi časopisu <span style="font-style:italic">Marburger Zeitung</span>, ki je Mariborčane redno obveščal o delovanju Muzejskega društva. Govor je končal z željo, naj mestni muzej postane znamenitost Maribora. Nato je spregovoril <span class="pagebreak" id="pb.112"> [112] </span>še župan Schmiderer, ki je poudaril, da sta mesto in Občinska hranilnica z veseljem podprla ustanavljanje muzeja. Ta ne bi zaživel brez prizadevnega dela Amanda Raka. <span id="ftn339_return"><a class="notelink" title="»Eröffnungsfeier des Marburger Museums«, Marburger Zeitung, 8. 12. 1903, 4." href="#ftn339"><sup>339</sup></a></span></p><p>Iz opisanega dogajanja lahko razberemo, kako pomembno je bilo delovanje Raka v mestu v prvih letih 20. stoletja: po eni strani se je strokovno izpopolnjeval in sodeloval pri društvenih arheoloških izkopavanjih pod vodstvom Franca Ferka, po drugi pa se je s pomočjo svojih osebnih in delovnih povezav, zlasti znotraj Občinske hranilnice, angažiral za zagotavljanje gmotne podlage za ustanovitev in delovanje mariborskega mestnega muzeja. Vse to požrtvovalno delovanje je doseglo višek prav v ustanovitvi muzeja.</p><p>V novem muzeju so bile na ogled naravoslovne zbirke, arheološke najdbe in z zgodovino Maribora povezani predmeti in gradivo. Izredno bogata je bila arheološka zbirka, sestavljena iz predmetov, ki jih je Muzejsko društvo odkrilo pri lastnih arheoloških izkopavanjih. <span id="ftn340_return"><a class="notelink" title="PAM, fond Muzejsko društvo Maribor (Museumverein), AŠ 3, razglednice in dopisi." href="#ftn340"><sup>340</sup></a></span> To so bili predmeti iz kamene dobe, ki so jih odkrili pri Pekrah in Miklavžu, keltske najdbe iz okolice Ruš in Radvanja ter rimski ostanki: mozaiki, nagrobni kamni, sarkofagi in vsakdanji predmeti iz okolice Ptuja, predvsem Hajdine, kjer so raziskovalci pod okriljem Muzejskega društva odkrili tudi znamenite ostanke Mitrovega templja. <span id="ftn341_return"><a class="notelink" title="»Das Marburger städtische Museum«, Urania, 6. 11. 1909, 710." href="#ftn341"><sup>341</sup></a></span> Muzej je s pridobljenimi predmeti predstavil tudi starejšo zgodovino Maribora. Na ogled so bile cehovske skrinje in drugi cehovski predmeti, sodniška palica in meč, slike starega Maribora, listine in načrti, ki so pričali o razvoju mesta, denar, ki so ga od srednjega veka naprej uporabljali v Mariboru. Del muzejske postavitve je osvetlil življenje znanih Mariborčanov, na primer Huga Wolfa in admirala Wilhelma Tegetthoffa. <span id="ftn342_return"><a class="notelink" title="Prav tam." href="#ftn342"><sup>342</sup></a></span></p><p>V prvih letih po ustanovitvi muzeja se je Amand Rak s člani Muzejskega društva posvečal pridobivanju novih predmetov z mariborskega območja za muzejske zbirke in organiziranju terenskega dela, predvsem poletnih arheoloških izkopavanj. Na prebivalstvo so naslovili prošnjo, objavljeno v časopisih, za darovanje starih predmetov, povezanih z mariborsko preteklostjo, muzeju. V naslednjih treh letih so organizirali tudi pomembna arheološka izkopavanja na Pivoli, Razvanju in na Hajdini pri Ptuju, o katerih so ohranjeni podrobni opisi. <span id="ftn343_return"><a class="notelink" title="PAM, fond Muzejsko društvo Maribor (Museumverein), AŠ 2, Delovodni protokol Museumverein in Marburg." href="#ftn343"><sup>343</sup></a></span></p><p>Štiri leta po ustanovitvi Muzejskega društva so sklicali v Kazini občni zbor društva. Poročilo o delovanju je pripravil predsednik Amand Rak, sprejeto je bilo z velikim odobravanjem, predvsem zaradi izjemnih arheoloških najdb, ki so jih člani društva pri svojih izkopavanjih odkrili na Hajdini pri Ptuju. Po obravnavi tekočih problemov društva, predvsem prostorske stiske, so izvolili nov odbor Muzejskega društva. Amand Rak je bil ponovno soglasno izvoljen za predsednika. V naslednjih letih se je delovanje prizadevnih članov društva pod vodstvom Amanda Raka nadaljevalo. Kljub temu, da so nekatere dragocene arheološke najdbe še naprej romale v graški muzej Joanneum, pa so se mnoge arheološke najdbe iz okolice Maribora in predmeti iz mariborske preteklosti ohranili tudi v mariborskem muzeju. Leta 1907 so muzejske <span class="pagebreak" id="pb.113"> [113] </span>zbirke štele 6.530 kosov, leto pozneje pa že 9.530 enot, <span id="ftn344_return"><a class="notelink" title="Prav tam." href="#ftn344"><sup>344</sup></a></span> kar je še povečalo prostorsko stisko muzeja. To so rešili šele s selitvijo v nove prostore leta 1938. <span id="ftn345_return"><a class="notelink" title="Stoletno izročilo: vodnik po izbranem gradivu iz zbirk Pokrajinskega muzeja v Mariboru, ur. Drago Oman (Maribor: Pokrajinski muzej, 2003), 17." href="#ftn345"><sup>345</sup></a></span></p><p>Mariborski muzej in Muzejsko društvo sta delovala v manjšem obsegu pod vodstvom Amanda Raka tudi med prvo svetovno vojno. V letu po koncu te strašne morije je Rak zbolel in avgusta 1919 prenehal voditi Muzejsko društvo. Novo vodstvo društva ga je, v tedaj že slovenskem Mariboru, v zahvalo za njegovo dolgoletno požrtvovalno delovanje imenovalo za častnega člana Muzejskega društva. Ta mariborski zdravnik, Ljubljančan, živeč v Mariboru, s katerim je bil tako kot z njegovimi meščani več kot štiri desetletja tesno povezan, zaznamuje mariborsko življenje še danes. Ko stopamo v Pokrajinskem muzeju mimo razstavljenih rimskih nagrobnikov in kamenodobnega orodja, pečata z mariborskim grbom, slikarskih upodobitev Maribora iz 18. stoletja ali predmetov mariborskih cehov, ne pomislimo, kdo jih je pridobil za mesto in njegove meščane in zakaj so se ti predmeti ohranili. Le redki vedo, da so te muzealije pridobili ali odkrili nepoklicni raziskovalci, ki so mnogo svojega prostega časa posvetili raziskovanju mariborske preteklosti. Eden izmed vidnejših je bil tudi Amand Rak. Čeprav je opravljal različne naloge v avstrijski dobi, v monarhiji, ki ji je zvesto služil, za kar je bil odlikovan tudi z redom Das Kaiserlich-Österreichische Goldene Verdienstkreuz, <span id="ftn346_return"><a class="notelink" title="PAM, fond Muzejsko društvo Maribor (Museumverein), posetnica dr. Amanda Raka." href="#ftn346"><sup>346</sup></a></span> je bil Amand Rak zlasti izredno prizadeven in prodoren meščan Maribora, ki je deloval na mnogih področjih tedanjega javnega življenja. Predvsem pa je bil »duša muzeja«: »Zaradi njegove požrtvovalne dejavnosti je Muzejsko društvo sploh nastalo in se razvijalo.« <span id="ftn347_return"><a class="notelink" title="»Museumverein«, Marburger Zeitung, 30. 9. 1919, 4 (osmrtnica)." href="#ftn347"><sup>347</sup></a></span></p></div><div class="abstract" id="index-body.1_div.11_div.4"><h2><span class="head">POVZETEK</span></h2><p>Ljubljančan Amand Rak, zdravnik splošne medicine, ki se je po študiju medicine v Gradcu naselil v Mariboru, kjer je odprl svojo ordinacijo v najožjem centru mesta, je bil tipičen predstavnik mariborskega meščanstva ob koncu 19. stoletja. Nacionalno neopredeljen in zvesto služeč monarhiji je čutil predvsem močno deželno pripadnost Štajerski in mestu Maribor. Kmalu po prihodu v mesto je postal zelo agilen član nekaterih mariborskih društev, predvsem zdravniškega, kjer je spoznal ne le ugledne meščane Maribora tiste dobe, ampak tudi zelo zagrete ljubiteljske arheologe in zgodovinarje, kot je bil na primer njegov starejši kolega, primarij mariborske bolnišnice Artur Mally. Ti so ga poleg delovanja na področju medicine seznanili in vpeljali tudi v opravljanje nalog na nekaterih drugih področjih: na športnem, muzealskem in v javni upravi oz. gospodarstvu. Podobno kot njegov oče Anton Rak, živeč v Ljubljani in delujoč v mnogih tamkajšnjih odborih in društvih, je tudi Amand Rak deloval predvsem v zdravniškem društvu in v upravnem odboru Občinske hranilnice. Zaradi tega članstva je bil povezan z mnogimi investicijami in projekti tedanje mariborske občine. Pomemben položaj v najvišjih mariborskih meščanskih krogih mu je utrdila poroka s tedaj še mladoletno hčerko mariborskega župana Franzisko Duchatsch. Povezave in znanstva z mariborskimi meščanskimi družinami so mu pomagali pri uresničevanju mnogih društvenih načrtov, še posebej pri ustanovitvi Muzejskega društva (Museumverein Marburg) in <span class="pagebreak" id="pb.114"> [114] </span>poznejši ustanovitvi mestnega muzeja. Čeprav so bile pobude za ustanovitev muzeja v Mariboru starejše, pa se zdi, da so ravno Rakova agilnost in dobra umeščenost v krogih tedanje mestne oblasti in Občinske hranilnice ter dobri odnosi z graškim profesorjem in pobudnikom za ustanavljanje muzejev na Štajerskem Francem Ferkom privedli do tega, da so nekateri meščani leta 1902 ob veliki finančni podpori Občinske hranilnice ustanovili mariborsko Muzejsko društvo (Museumverein Marburg), leta 1903 pa še muzej tega društva. To je bil prvi javni muzej v Mariboru, namenjen ne samo strokovnjakom, ampak vsem Mariborčanom, ki so želeli spoznati naravne značilnosti, arheologijo, zgodovino in kulturno zgodovino mariborskega območja, še posebej mesta samega. Predano delo Amanda Raka in drugih članov Muzejskega društva je razvidno ne le iz arhivskega gradiva o Muzejskem društvu, ampak iz številnih predmetov, ki jih še danes hrani Pokrajinski muzej Maribor: kamenodobno orodje, rimski mozaiki in nagrobniki ter predmeti, povezani z bogato mestno preteklostjo.</p></div><div class="bibliography" id="index-body.1_div.11_div.5"><h2><span class="head">VIRI IN LITERATURA</span></h2><div class="ss3" id="index-body.1_div.11_div.5_div.1"><h3><span class="head">ARHIVSKI VIRI</span></h3><p>Pokrajinski arhiv Maribor, Gospodinjska kartoteka.</p><p>Pokrajinski arhiv Maribor, fond: Muzejsko društvo Maribor (Museumverein Marburg).</p><p>Pokrajinski arhiv Maribor, fond: Eman Pertl.</p><p>Pokrajinski arhiv Maribor, fond: Zaplembni zapisniki, enota 280/XII, 1945.</p><p>Nadškofijski arhiv Maribor: Rojstna matična knjiga Sv. Janez Krstnik 1885, 1877–1888.</p></div><div class="ss3" id="index-body.1_div.11_div.5_div.2"><h3><span class="head">TISKANI VIR</span></h3><p><span style="font-style:italic">Adressbuch und Wohnungs-Anzeiger der Stadt Marburg a/D</span>. (Marburg, 1878).</p></div><div class="ss3" id="index-body.1_div.11_div.5_div.3"><h3><span class="head">ČASOPISNI VIRI</span></h3><p><span style="font-style:italic">Marburger Zeitung</span>, 1892, 1900, 1901, 1902, 1903, 1909, 1919, 1928.</p><p><span style="font-style:italic">Urania</span>, 1909.</p></div><div class="ss3" id="index-body.1_div.11_div.5_div.4"><h3><span class="head">MONOGRAFIJE/ČLANEK</span></h3><div class="biblfree">Godina Golija, Maja, »Franc Ferk in njegov pomen za muzejsko in narodopisno dejavnost na Slovenskem Štajerskem«. <span style="font-style:italic">Traditiones</span>, 35, št. 1 (2006): 107–218.</div><div class="biblfree">Hartman, Bruno. <span style="font-style:italic">Kultura v Mariboru</span>. Maribor: Založba Obzorja, 2001.</div><div class="biblfree"><span style="font-style:italic">Maribor skozi stoletja. Razprave I</span>. Maribor: Založba Obzorja, 1991.</div><div class="biblfree"><span style="font-style:italic">Stoletno izročilo: vodnik po izbranem gradivu iz zbirk Pokrajinskega muzeja v Mariboru</span>. Ur. Drago Oman. Maribor: Pokrajinski muzej, 2003.</div><div class="biblfree"><span style="font-style:italic">Zbornik splošne bolnišnice v Mariboru: 1799–1959, 1855–1955</span>. Ur. Eman Pertl. Maribor: Splošna bolnišnica, 1959.</div></div><div class="ss3" id="index-body.1_div.11_div.5_div.5"><h3><span class="head">SPLETNI VIR</span></h3><div class="biblfree">Slovenska biografija. <a class="link_ref" href="http://www.slovenska-biografija.si/oseba/sbi482403/">»Amand Rak«</a>. Pridobljeno decembra 2017.</div><div class="biblfree">Slovenska biografija. <a class="link_ref" href="http://www.slovenska-biografija.si/oseba/sbi187263/">»Franc Ferk«</a>. Pridobljeno decembra 2017.</div></div><div class="ss3" id="index-body.1_div.11_div.5_div.6"><h3><span class="head">FOTO:</span></h3><p>Amand Rak okoli leta 1905 (Pokrajinski arhiv Maribor)</p></div><div class="pagebreak" id="pb.115"> [115] </div><div class="byline"><span style="font-weight:bold">Izr. prof. dr. Maja Godina Golija</span>, znanstvena svetnica, Inštitut za slovensko narodopisje ZRC SAZU, Novi trg 1, 1000 Ljubljana; Raziskovalna postaja ZRC SAZU Maribor, Pobreška c. 20, 2000 Maribor; Univerza v Mariboru, Filozofska fakulteta, Koroška c. 160, 2000 Maribor, maja.godina@zrc-sazu.si</div></div></div><!--Notes in [div]--><div class="notes"><div class="note" id="ftn311"><span class="noteLabel">311. </span><div class="noteBody"><a class="link_ref" href="http://www.slovenska-biografija.si/oseba/sbi482403/">»Amand Rak«</a>, Slovenska biografija, pridobljeno decembra 2017.</div> <a class="link_return" title="Go back to text" href="#ftn311_return">↵</a></div><div class="note" id="ftn312"><span class="noteLabel">312. </span><div class="noteBody">»Dr. Amand Rak †«, <span style="font-style:italic">Marburger Zeitung</span>, 30. 9. 1919, 2.</div> <a class="link_return" title="Go back to text" href="#ftn312_return">↵</a></div><div class="note" id="ftn313"><span class="noteLabel">313. </span><div class="noteBody">»Amand Rak«.</div> <a class="link_return" title="Go back to text" href="#ftn313_return">↵</a></div><div class="note" id="ftn314"><span class="noteLabel">314. </span><div class="noteBody"><a class="link_ref" href="http://www.slovenska-biografija.si/oseba/sbi187263/">»Franc Ferk«</a>, Slovenska biografija, pridobljeno decembra 2017.</div> <a class="link_return" title="Go back to text" href="#ftn314_return">↵</a></div><div class="note" id="ftn315"><span class="noteLabel">315. </span><div class="noteBody">Maja Godina Golija, »Franc Ferk in njegov pomen za muzejsko in narodopisno dejavnost na Slovenskem Štajerskem«, <span style="font-style:italic">Traditiones</span>, 35, št. 1 (2006): 107–218.</div> <a class="link_return" title="Go back to text" href="#ftn315_return">↵</a></div><div class="note" id="ftn316"><span class="noteLabel">316. </span><div class="noteBody">Prim. <span style="font-style:italic">Adressbuch und Wohnungs-Anzeiger der Stadt Marburg a/D</span>. (Marburg, 1878).</div> <a class="link_return" title="Go back to text" href="#ftn316_return">↵</a></div><div class="note" id="ftn317"><span class="noteLabel">317. </span><div class="noteBody">Pokrajinski arhiv Maribor (dalje PAM), fond Eman Pertl, enota 54/1.</div> <a class="link_return" title="Go back to text" href="#ftn317_return">↵</a></div><div class="note" id="ftn318"><span class="noteLabel">318. </span><div class="noteBody"><span style="font-style:italic">Zbornik splošne bolnišnice v Mariboru: 1799</span>–<span style="font-style:italic">1959</span>,<span style="font-style:italic">1855</span>–<span style="font-style:italic">1955</span>, ur. Eman Pertl (Maribor: Splošna bolnišnica, 1959), 78.</div> <a class="link_return" title="Go back to text" href="#ftn318_return">↵</a></div><div class="note" id="ftn319"><span class="noteLabel">319. </span><div class="noteBody">Nadškofijski arhiv Maribor, Poročna knjiga, Župnija sv. Janeza Krstnika 1877–1888.</div> <a class="link_return" title="Go back to text" href="#ftn319_return">↵</a></div><div class="note" id="ftn320"><span class="noteLabel">320. </span><div class="noteBody">Antoša Leskovec, »Zgodovina uprave v Mariboru 1752–1941«, v: <span style="font-style:italic">Maribor skozi stoletja 1 </span>(Maribor: Založba Obzorja, 1991), 272.</div> <a class="link_return" title="Go back to text" href="#ftn320_return">↵</a></div><div class="note" id="ftn321"><span class="noteLabel">321. </span><div class="noteBody">Nadškofijski arhiv Maribor, Rojstna matična knjiga, Župnija sv. Janez Krstnik, 1885.</div> <a class="link_return" title="Go back to text" href="#ftn321_return">↵</a></div><div class="note" id="ftn322"><span class="noteLabel">322. </span><div class="noteBody">PAM, Okrajno sodišče Maribor 1898–1941, enota AV 834/19, AŠ 292.</div> <a class="link_return" title="Go back to text" href="#ftn322_return">↵</a></div><div class="note" id="ftn323"><span class="noteLabel">323. </span><div class="noteBody">»Museumverein«, <span style="font-style:italic">Marburger Zeitung</span>, 30. 9. 1919. 4. (osmrtnica)</div> <a class="link_return" title="Go back to text" href="#ftn323_return">↵</a></div><div class="note" id="ftn324"><span class="noteLabel">324. </span><div class="noteBody">PAM, Zaplemba, enota 280/XII I, 2485.</div> <a class="link_return" title="Go back to text" href="#ftn324_return">↵</a></div><div class="note" id="ftn325"><span class="noteLabel">325. </span><div class="noteBody">»Dr. Amand Rak †«, <span style="font-style:italic">Marburger Zeitung</span>, 30. 9. 1919, 2.</div> <a class="link_return" title="Go back to text" href="#ftn325_return">↵</a></div><div class="note" id="ftn326"><span class="noteLabel">326. </span><div class="noteBody">Bruno Hartman, <span style="font-style:italic">Kultura v Mariboru</span> (Maribor: Založba Obzorja, 2001), 38.</div> <a class="link_return" title="Go back to text" href="#ftn326_return">↵</a></div><div class="note" id="ftn327"><span class="noteLabel">327. </span><div class="noteBody">»Lokal Museum«, <span style="font-style:italic">Marburger Zeitung</span>, 29. 5. 1892, 5.</div> <a class="link_return" title="Go back to text" href="#ftn327_return">↵</a></div><div class="note" id="ftn328"><span class="noteLabel">328. </span><div class="noteBody">»Lokal Museum«,<span style="font-style:italic">Marburger Zeitung</span>, 21. 8. 1900, 5.</div> <a class="link_return" title="Go back to text" href="#ftn328_return">↵</a></div><div class="note" id="ftn329"><span class="noteLabel">329. </span><div class="noteBody">»Zur Grundung eines Museums in Marburg«, <span style="font-style:italic">Marburger Zeitung</span>, 16. 5. 1901, 3.</div> <a class="link_return" title="Go back to text" href="#ftn329_return">↵</a></div><div class="note" id="ftn330"><span class="noteLabel">330. </span><div class="noteBody">»Marburger Museumverein«, <span style="font-style:italic">Marburger Zeitung</span>, 3. 6. 1902, 5.</div> <a class="link_return" title="Go back to text" href="#ftn330_return">↵</a></div><div class="note" id="ftn331"><span class="noteLabel">331. </span><div class="noteBody">»25 Jahre Museumverein«, <span style="font-style:italic">Marburger Zeitung</span>, 2. 2. 1928, 3.</div> <a class="link_return" title="Go back to text" href="#ftn331_return">↵</a></div><div class="note" id="ftn332"><span class="noteLabel">332. </span><div class="noteBody">»Marburger Museumverein«, <span style="font-style:italic">Marburger Zeitung</span>, 3. 6. 1902, 5.</div> <a class="link_return" title="Go back to text" href="#ftn332_return">↵</a></div><div class="note" id="ftn333"><span class="noteLabel">333. </span><div class="noteBody">»25 Jahre Museumverein«, <span style="font-style:italic">Marburger Zeitung</span>, 2. 2. 1928, 3.</div> <a class="link_return" title="Go back to text" href="#ftn333_return">↵</a></div><div class="note" id="ftn334"><span class="noteLabel">334. </span><div class="noteBody">»Marburger Musealverein«,<span style="font-style:italic">Marburger Zeitung</span>, 30. 9. 1902, 4.</div> <a class="link_return" title="Go back to text" href="#ftn334_return">↵</a></div><div class="note" id="ftn335"><span class="noteLabel">335. </span><div class="noteBody">»Museumverein«, <span style="font-style:italic">Marburger Zeitung</span>, 27. 11. 1902, 5.</div> <a class="link_return" title="Go back to text" href="#ftn335_return">↵</a></div><div class="note" id="ftn336"><span class="noteLabel">336. </span><div class="noteBody">»Museumverein in Marburg«, <span style="font-style:italic">Marburger Zeitung</span>, 28. 10. 1902, 4.</div> <a class="link_return" title="Go back to text" href="#ftn336_return">↵</a></div><div class="note" id="ftn337"><span class="noteLabel">337. </span><div class="noteBody">Prav tam.</div> <a class="link_return" title="Go back to text" href="#ftn337_return">↵</a></div><div class="note" id="ftn338"><span class="noteLabel">338. </span><div class="noteBody">»Local Museum«, <span style="font-style:italic">Marburger Zeitung</span>, 8. 12. 1903, 4.</div> <a class="link_return" title="Go back to text" href="#ftn338_return">↵</a></div><div class="note" id="ftn339"><span class="noteLabel">339. </span><div class="noteBody">»Eröffnungsfeier des Marburger Museums«, <span style="font-style:italic">Marburger Zeitung</span>, 8. 12. 1903, 4.</div> <a class="link_return" title="Go back to text" href="#ftn339_return">↵</a></div><div class="note" id="ftn340"><span class="noteLabel">340. </span><div class="noteBody">PAM, fond Muzejsko društvo Maribor (Museumverein), AŠ 3, razglednice in dopisi.</div> <a class="link_return" title="Go back to text" href="#ftn340_return">↵</a></div><div class="note" id="ftn341"><span class="noteLabel">341. </span><div class="noteBody">»Das Marburger städtische Museum«, <span style="font-style:italic">Urania</span>, 6. 11. 1909, 710.</div> <a class="link_return" title="Go back to text" href="#ftn341_return">↵</a></div><div class="note" id="ftn342"><span class="noteLabel">342. </span><div class="noteBody">Prav tam.</div> <a class="link_return" title="Go back to text" href="#ftn342_return">↵</a></div><div class="note" id="ftn343"><span class="noteLabel">343. </span><div class="noteBody">PAM, fond Muzejsko društvo Maribor (Museumverein), AŠ 2, Delovodni protokol Museumverein in Marburg.</div> <a class="link_return" title="Go back to text" href="#ftn343_return">↵</a></div><div class="note" id="ftn344"><span class="noteLabel">344. </span><div class="noteBody">Prav tam.</div> <a class="link_return" title="Go back to text" href="#ftn344_return">↵</a></div><div class="note" id="ftn345"><span class="noteLabel">345. </span><div class="noteBody"><span style="font-style:italic">Stoletno izročilo: vodnik po izbranem gradivu iz zbirk Pokrajinskega muzeja v Mariboru</span>, ur. Drago Oman (Maribor: Pokrajinski muzej, 2003), 17.</div> <a class="link_return" title="Go back to text" href="#ftn345_return">↵</a></div><div class="note" id="ftn346"><span class="noteLabel">346. </span><div class="noteBody">PAM, fond Muzejsko društvo Maribor (Museumverein), posetnica dr. Amanda Raka.</div> <a class="link_return" title="Go back to text" href="#ftn346_return">↵</a></div><div class="note" id="ftn347"><span class="noteLabel">347. </span><div class="noteBody">»Museumverein«, <span style="font-style:italic">Marburger Zeitung</span>, 30. 9. 1919, 4 (osmrtnica).</div> <a class="link_return" title="Go back to text" href="#ftn347_return">↵</a></div></div></div></body></html>