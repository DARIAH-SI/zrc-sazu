<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>MARIJAN KRAMBERGER</title><meta name="author" content="Martina Ratej"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">MARIJAN KRAMBERGER</span></h1><div class="ss1" id="index-body.1_div.10"><div class="pagebreak" id="pb.101"> [101] </div><div class="figure"><img src="media/09.png" alt="literarni zgodovinar, literat, urednik (* Maribor, 8. april 1938 – †&#xA;                        Maribor, 23. avgust 2015) " class="graphic"/><div class="caption">literarni zgodovinar, literat, urednik (* Maribor, 8. april 1938 – † Maribor, 23. avgust 2015) </div></div><p>Marijan Kramberger je v letih 1948<span style="font-style:italic">–</span>1956 obiskoval klasično gimnazijo v Mariboru. Študij je nadaljeval na Filozofski fakulteti v Ljubljani, kjer je leta 1962 diplomiral iz svetovne književnosti kot glavnega predmeta ter slovenščine in nemščine. V letih 1963<span style="font-style:italic">–</span>1965 je bil urednik in lektor pri Založbi Obzorja v Mariboru. Nato je bil v letih 1965–1997 svobodni književnik. Leta 1998 se je upokojil. Začetki njegovega slovstvenega snovanja so bili vezani na liriko. Bil je urednik prvega letnika gimnazijskega lista <span style="font-style:italic">Mlada misel</span>, v katerem je aprila 1955 objavil svojo prvo črtico <span style="font-style:italic">Pismo</span>. V letih 1956–1962 je v <span style="font-style:italic">Mladih potih</span> objavljal pesmi, črtice in eseje. Na nagradnem natečaju, ki so ga razpisala <span style="font-style:italic">Mlada pota</span>, je leta 1956 kot gimnazijec dobil prvo nagrado za razpravo <span style="font-style:italic">Tako narodi kakor posamezniki se kalijo v preizkušnjah</span>, kot študent pa četrto nagrado za črtico <span style="font-style:italic">Voznik</span>. Do leta 1971 se je ukvarjal izključno s pisateljevanjem; predstavil se je s pesmimi, črticami, razpravo, esejem, kritiko in interpretacijo. Pesmi je objavil februarja 1962 v knjižnem prvencu <span style="font-style:italic">Pesmi 1961</span>. Zbirka obsega dvainštirideset pesmi, od katerih je bilo dvanajst objavljenih že prej (<span style="font-style:italic">Mlada pota</span>, <span style="font-style:italic">Nova obzorja</span>, <span style="font-style:italic">Perspektive</span>, <span style="font-style:italic">Tribuna</span>). Objavljenih je bilo še šestindvajset pesmi, ki pa v zbirko niso zajete. V knjižni obliki je Kramberger objavil <span style="font-style:italic">Visoško kroniko</span>, ki je po mnenju literarnega zgodovinarja Jožeta Pogačnika prvi pomembnejši zgled slovenske literarnozgodovinske interpretacije. <span id="ftn303_return"><a class="notelink" title="»Marijan Kramberger«, Wikipedija, pridobljeno septembra 2017." href="#ftn303"><sup>303</sup></a></span></p><p>V esejih o literaturi in družbenopolitičnih tekstih je Kramberger opisoval človeka državljana, ki ga prizadevajo aktualne dileme družbe, nanje pa gleda s stališča, ki je v nasprotju s tradicionalno slovensko miselnostjo. Napisal je odlomek za scenarij po <span style="font-style:italic">Visoški kroniki</span>, scenarij za filmsko risanko <span style="font-style:italic">Odisej svojega časa</span> ter prevajal pesmi iz nemščine oziroma srbohrvaščine v slovenščino. Leta 1971 se je po sistematičnem prebiranju tekstov iz francoske semiološke estetike posvetil <span class="pagebreak" id="pb.102"> [102] </span>projektu <span style="font-style:italic">Matematika človeške duše</span>. Februarja 1972 je začel pisati <span style="font-style:italic">Lovca na homokumulate</span>, sprva je pisal še z daljšimi presledki, od leta 1975 pa brez prekinitev do marca 1989. <span id="ftn304_return"><a class="notelink" title="Prav tam." href="#ftn304"><sup>304</sup></a></span></p><div class="ss2" id="index-body.1_div.10_div.1"><h2><span class="head">***</span></h2><p>Kdo je bil Marijan Kramberger? Geslo na Wikipediji, ki ni »škrbina«, saj je nad njim bdelo Krambergerjevo oko (čuden dokaz za to je dejstvo, da je edini napačen podatek v geslu datum smrti; te napake enciklopedistov Marijan Kramberger ni mogel več popraviti), pravi: slovenski literarni zgodovinar in esejist, pesnik, pisatelj, publicist, urednik. <span id="ftn305_return"><a class="notelink" title="Prav tam." href="#ftn305"><sup>305</sup></a></span> Leta 2016 je pri Založbi Pivec v Mariboru izšla knjiga z naslovom <span style="font-style:italic">Kdo sem bil</span>. Gre za odlomke iz izbranega dela. Takšnih izborov s krajšimi metateksti, ki so uvod in <span style="font-style:italic">post scriptum</span> hkrati, se je prijelo ime čitanka, le da čitanke nekega avtorja po navadi pripravijo uredniki oziroma poznavalci njegovega dela, to pa je pripravil avtor sam. Naredil je vse, da bi bilo vse točno tako, kot je hotel, ker ni želel, domnevam, da bi imel kdorkoli drug zadnjo besedo o tem, kdo je bil Marijan Kramberger. Ne v življenju ne v delu.</p><p>Preteklik glagola biti v naslovu je seveda zavesten. Mislim, da je, ko je sestavljal te pomenljive drobce sebe, že vedel, da bo kmalu umrl. Ampak tudi če bi ostal med nami, bi bil naslov pravzaprav zelo točen. Tudi ko je še živel, je bil Marijan Kramberger bivši slovenski literarni zgodovinar, bivši esejist, bivši pesnik in pisatelj, bivši publicist in urednik. Bivši, ker se je vsem tem poklicem, funkcijam, poslanstvom odpovedal. In to deklarativno, takrat, ko je doživljal vsa formalna priznanja za svoje delo.</p><p>Pojdimo po vrsti: pesnik in pisatelj. Leta 1962, pri štiriindvajsetih letih, je izšla njegova pesniška zbirka <span style="font-style:italic">Pesmi 1961</span>. Boris Paternu je v <span style="font-style:italic">Slovenski književnosti 1945</span>–<span style="font-style:italic">1965</span> zapisal: »Marijan Kramberger je s svojo zbirko pesmi vnesel v mlado liriko in povojno pesništvo izjemno ter izvirno noto.« <span id="ftn306_return"><a class="notelink" title="Boris Paternu, Slovenska književnost 1945–1965 (Ljubljana: Slovenska matica, 1967), 205." href="#ftn306"><sup>306</sup></a></span> Leto 1968. Izide roman <span style="font-style:italic">Ljubezenska zgodba</span>, leta 1973 drugi in zadnji roman <span style="font-style:italic">Fant</span>. Ko si je nato v letih 1973 in 1974 dopisoval s Francetom Pibernikom za znamenito knjigo <span style="font-style:italic">Med modernizmom in avantgardo</span> (s podnaslovom <span style="font-style:italic">Pričevanja o sodobni poeziji</span>), je bilo jasno, da je leposlovna faza že za njim:</p><blockquote class="quote"><p>»Dejstvo je namreč, razveseljivo ali obžalovanja vredno, kakor pač pogledava, da doživljajo izdelki, ki se porajajo iz te moje temeljne notranje drže, v javnosti pretežno ugoden sprejem (navsezadnje se ta hip obširno in resno pogovarjava pred dokaj velikim avditorijem o nekem mojem precej neznatnem in odmaknjenem 'mladostnem grehu'), pa čeprav verjamem, da je vse, kar sem doslej objavil, bolj nekak program be, nekakšno 'življenjsko zavarovanje' za primer, da mi veliki met ne uspe.« <span id="ftn307_return"><a class="notelink" title="France Pibernik, Med modernizmom in avantgardo (pričevanja o sodobni poeziji) (Ljubljana: Slovenska matica, 1981), 24." href="#ftn307"><sup>307</sup></a></span></p></blockquote><p>Naprej, slovenski literarni zgodovinar, publicist in urednik. Leta 1964 je izšla njegova literarnozgodovinska interpretacija <span style="font-style:italic">Visoške kronike</span>, potem pa do 1982 še <span style="font-style:italic">Državljan te dežele</span>, <span style="font-style:italic">Pazljivejša branja</span> in <span style="font-style:italic">Oblačila slovenskih cesarjev</span>. Za <span style="font-style:italic">Visoško kroniko</span>, izdano pri Krambergerjevih šestindvajsetih letih, je Jože Pogačnik upravičeno rekel, da je prvi naš pomembnejši zgled literarnozgodovinske interpretacije. Prvi zgled sodobne literarnozgodovinske interpretacije seveda, take, ki ne riše samo duhovnih obrazov naših književnikov, ampak se napaja pri <span class="pagebreak" id="pb.103"> [103] </span>formalističnih, tudi že semioloških in sploh strukturalističnih virih in jih spoji v povsem avtorsko sintezo. Sklep te knjižne četvorke, <span style="font-style:italic">Oblačila slovenskih cesarjev</span>, pa ni ne le pionirsko delo, ampak dobesedno enkraten, neponovljiv projekt. To je knjiga založniških recenzij, ki jih je Marijan Kramberger pisal za Založbo Obzorja oziroma njenega urednika Jožeta Košarja, ki je mariborska osebnost <span style="font-style:italic">par excellence</span>. Knjiga je unikum iz več razlogov.</p><p>Prvič, interne založniške recenzije so kot žanr že izumrle. Drugič, tudi ko so bile še žive, jih ni nihče objavljal. Predvsem zato ne, ker so želeli avtorjem prihraniti direktne, neolepšane ocene, sebi pa seveda reakcije užaljenih avtorjev. Ko jih je Marijan Kramberger objavil, je postalo jasno, da je predpisani, koristni del posla v njih sicer opravil, ob tem pa še veliko več. »Velikokrat sem namreč pod firmo založniške recenzije pisal kratko malo normalne kritike in eseje, kot mi jih je narekoval moj literarni nagon, in se v njih v primeru spopada meril in interesov v bistvu opredelil za interes kritike in esejistike in proti interesu založniške recenzije.« <span id="ftn308_return"><a class="notelink" title="Marijan Kramberger, Oblačila slovenskih cesarjev (Maribor: Obzorja, 1982), uvodna beseda." href="#ftn308"><sup>308</sup></a></span> Seveda pa je Kramberger tudi te recenzije (daleč najboljše analize nekaterih slovenskih pisav, ki jih je osupljivo točno zadel že ob prvih literarnih poskusih avtorjev) brez pomisleka objavil takrat, ko jih je že zdavnaj nehal pisati, ko že ni bil več recenzent in tudi ne več literarni zgodovinar. Ko je tudi to poslanstvo zavrnil.</p><p>In zdaj bo počasi treba odgovoriti na vprašanje, zakaj oziroma za kaj vse te odpovedi. V nekem smislu je odgovor lahek: konec leta 1971 je simbolično likvidiral poslovalnico pisatelja in publicista Marijana Krambergerja in se 1. februarja 1972 lotil dela na <span style="font-style:italic">Lovcu na homokumulate</span> ali <span style="font-style:italic">Matematiki človeške duše</span>, sprva še z daljšimi presledki, od leta 1975 do 20. marca 1989, ko je končal poslednjo redakcijo, pa bolj ali manj brez premora. Štirinajst let neprekinjenega dela. Dela, ki ga je napisal v nemščini in podpisal kot Mark Berger. V Nemčiji ni našel založnika, zato jo je v izvirnem jeziku (ki je bil pravzaprav njegov materni jezik) izdal leta 1996 v samozaložbi, v slovenščini pa je izšla v avtorjevem prevodu leta 1993 pri Slovenski matici. V rubriki predmetne oznake v Cobissu piše: človek, filozofija; piše pa tudi, da sta oznaki »nekontrolirani«.</p><p>Seveda sta. Drznem si reči, da je edini človek, ki je <span style="font-style:italic">Lovca na homokumulate</span> prebral, Tine Hribar, ki se je potrudil z recenzijo. Vsekakor je ta »strukturni okvir za opazovanje človeškega vedenja«, kakor je Marijan Kramberger definiral svojo teorijo, nekaj, zaradi česar bi moralo v geslih o njem pisati tudi »antropolog, sociolog, filozof« etc., pa se to ni zgodilo. Ni se zgodilo, čeprav je Kramberger do konca življenja <span style="font-style:italic">Lovca na homokumulate</span> razumel kot svoje življenjsko delo. Za moto h knjigi je hotel zapisati (»pa si nisem upal«): »Svetu modrih Neznanega planeta: To je poročilo, o katerem domnevam, da je bilo vzrok, zakaj ste me poslali sem. Ker je s tem verjetno odpadel razlog, da se še naprej mudim v teh krajih, bi vas prosil, da me ne pustite predolgo čakati na vrnitev.« <span id="ftn309_return"><a class="notelink" title="Marijan Kramberger, Kdo sem bil (Maribor: Založba Pivec, 2016), 35." href="#ftn309"><sup>309</sup></a></span></p><p>Logičen, logističen razlog za likvidacijo literarne poslovalnice je torej ekskluzivna posvetitev znanstvenemu delu. Ampak Marijan Kramberger sam pravi, da ta odgovor ne pojasnjuje v celoti »mojega globokega strinjanja s takšnim razvojem dogodkov oziroma mojega zadovoljstva ob ugotovitvi, da se mi kariera slovenskega pisatelja – če je sploh kdaj bila kariera – očitno izteka«. Najkrajši povzetek vsebinskih razlogov za njegovo odpoved <span class="pagebreak" id="pb.104"> [104] </span>tej karieri bi bil: ni hotel služiti prešernovski strukturi, ni hotel igrati vloge, ki jo literatura in njena obravnava strukturno opravljata. Ampak medtem ko se je odpovedal slovenski romantični narodotvorni paradigmi, je služil neki drugi, morda še bolj romantični veri. O čem pravzaprav govorita njegova poezija ali njegov roman <span style="font-style:italic">Fant</span>? O iskanju svojega mesta v svetu, o dejanju možatih mož, ki so storili svojo dolžnost, o dejanju, ki ga storiš do konca, neodvisen od družbenih pričakovanj in s tem pravzaprav tudi nekoristen za družbo. V <span style="font-style:italic">Fantu</span> se mlad fant, brez dvoma avtobiografski lik, popolnoma zatopi v Kosovelovo pesem Bori, omamljen od ideje, da bo naredil nekaj velikega. In res naredi nekaj velikega, naredi prvo v bistvu semiotično analizo pesmi, takšno analizo, da v svojem okolju seveda nima nikogar, ki bi lahko bil naslovnik, bralec tega velikega dejanja. Pesem, ki je v vseh osnovnošolskih učbenikih, te lahko povsem loči od sveta. In kako te loči šele Lovec na homokumulate. Sam pravi: »Dolga leta sem razmišljal o stvareh, o katerih ni razmišljal noben drug človek na tem božjem svetu in ta okoliščina me je nujno hudo osamljala.« <span id="ftn310_return"><a class="notelink" title="Prav tam, 35, 145." href="#ftn310"><sup>310</sup></a></span></p><p>Marijan Kramberger ni hotel biti ujetnik dominantnih družbenih struktur (mimogrede, na Založbi Obzorja je bil zaposlen vsega tri leta, potem pa dvaintrideset let svobodnjak, in ne znam si predstavljati, kaj je to ob vseh zavračanjih poslov in poslanstev pomenilo), bil pa je ujetnik ideje o ustvarjalnem geniju, ki mora ustvariti življenjsko delo. Ne ekskluzivnost <span style="font-style:italic">Lovca</span> <span style="font-style:italic">na homokumulate</span> ne njegova recepcija oziroma njen umanjkanje, sama ideja o življenjskem delu je bila tista, ki je usodno zaznamovala Marijana Krambergerja. Sodobni ustvarjalni slehernik seveda še verjame v samouresničevanje, verjame, da se smisel ali slutnja smisla sproti izrisuje s sprotnim delom. Ne verjame pa v eno spoznanje, knjigo, sporočilo, zaradi katerega je prišel na svet. Marijan Kramberger je v to verjel. Tako zelo, da je v imenu tega poslanstva ne samo opustil vsa druga poslanstva, ampak jih je prav zavračal. In ker jih je hotel zavrniti z argumentom, jih je do fundamentov razkril. Prav zaradi te demistifikacije so njegove analize dominantnih literarnih, družbenih, ideoloških fenomenov tako dragocene.</p><p>Ne le literaturi, Marijan Kramberger se je odpovedal tudi svoji družbeni publicistiki. Zavedal se je, da je bil marsikomu znan ravno po tej zvrsti svojega pisanja in da je po njeni zaslugi obveljal za radikalnega misleca. Ampak če bi se morala kot bralka odpovedovati poglavjem iz knjige Marijana Krambergerja, bi se najtežje ločila prav od njegovih premišljevanj o Mariboru. Štirje eseji – <span style="font-style:italic">Genius loci</span> iz leta 1968, <span style="font-style:italic">Gosposka ulica v Mariboru</span> iz leta 1970, <span style="font-style:italic">Hvalnica sivine</span> iz leta 1987 in <span style="font-style:italic">Mesto in leta</span> iz leta 2002 – so, verjamem, ne samo moje najljubše branje o mestu sploh. Prva dva sta sploh vzorčna primerka analize konstrukcije realnosti skozi simbolne forme, konkretno skozi literaturo in arhitekturno-urbanistično zasnovo. Kako kompleksno in vendarle hkrati preprosto je znal izpisati vzročno-posledično dialektiko originala in posnetka! Smo res takšni – preveč vdani patriarhalni podobi in s premalo volje do kritike –, kot nas je izpisal Janko Glazer, ali pa smo takšni zato, ker nas je takšne izpisal Janko Glazer? Je Gosposka ulica ozka in nizka, ker smo ozki in nizki meščani, ali pa smo meščani takšni, ker je takšna Gosposka ulica? Ob tej dialektiki, ki jo je Kramberger sposoben uzreti v vsakem mestotvornem fenomenu, na diahroni osi potekajo dialektične faze njegovega odnosa do tako uzrtega mesta: fazo aktivizma, utopičnih ambicij za mesto, <span class="pagebreak" id="pb.105"> [105] </span>hitro preseže antiteza, zadovoljstvo, da ima tu, v zaspani provinci svoj mir za ustvarjanje brez prestolnične hektike, kot pravi, tej fazi pa sledi, kot kruta sinteza, resignacija o »zaznamovanem in prekletem mestu«. Briljantno in z vsemi detajli je popisal faze, skozi katere moramo vsi, ki živimo v tem mestu in ga mislimo. In prav zato zdaj včasih ne vem več, ali res sama čutim mesto tako, kot ga je popisal Kramberger, ali pa ga čutim tako zato, ker sem precej pogosto brala Krambergerja. Vsekakor pa postavljajo ti spisi mariborsko osebnost Marijana Krambergerja na posebno mesto znotraj <span style="font-style:italic">mariboriane</span>.</p></div><div class="abstract" id="index-body.1_div.10_div.2"><h2><span class="head">POVZETEK</span></h2><p>Marijan Kramberger (1938–2015) je bil literat, literaturolog in družbenokritični mislec. Čeprav je na vseh področjih že z mladostnimi deli pustil globok pečat, je postopoma »likvidiral poslovalnico pisatelja in publicista Marijana Krambergerja«. Resda zato, ker se je lotil multidisciplinarnega pionirskega znanstvenega dela <span style="font-style:italic">Lovec na homokumulate</span>, vendar tudi zato, ker ni več hotel biti ujetnik dominantnih družbenih paradigem. Tako je res izstopil iz romantične »prešernovske strukture«, ostal pa je, se zdi, žrtev druge romantične ideje, ideje o ustvarjalnem geniju in njegovem življenjskem poslanstvu. Njegovo življenjsko delo ni doživelo pričakovane recepcije, njegova strastna zavračanja prevladujočih ideoloških fenomenov pa ostajajo dragoceno branje.</p></div><div class="bibliography" id="index-body.1_div.10_div.3"><h2><span class="head">VIRI IN LITERATURA</span></h2><div class="ss3" id="index-body.1_div.10_div.3_div.1"><h3><span class="head">MONOGRAFIJE</span></h3><div class="biblfree">Kramberger, Marijan.</div><div class="biblfree"><span style="font-style:italic">Pesmi</span> <span style="font-style:italic">1961</span>. Maribor: Obzorja, 1962.</div><div class="biblfree"><span style="font-style:italic">Visoška kronika. Literarnozgodovinska interpretacija</span>. Ljubljana: Državna založba Slovenije, 1964.</div><div class="biblfree"><span style="font-style:italic">Ljubezenska zgodba</span>. Maribor: Obzorja, 1968.</div><div class="biblfree"><span style="font-style:italic">Državljan te dežele</span>. Maribor: Obzorja, 1970.</div><div class="biblfree"><span style="font-style:italic">Fant.</span> <span style="font-style:italic">Po sledovih romana</span>. Maribor: Obzorja, 1973.</div><div class="biblfree"><span style="font-style:italic">Skupaj: 1, 2, 3, 4, 5</span>. Maribor: Obzorja, 1973.</div><div class="biblfree"><span style="font-style:italic">Pazljivejša branja</span>. Ljubljana: Državna založba Slovenije, 1975.</div><div class="biblfree"><span style="font-style:italic">Oblačila slovenskih cesarjev</span>. Maribor: Obzorja, 1982.</div><div class="biblfree"><span style="font-style:italic">Pasja zloženka</span>. Ljubljana: Mladinska knjiga, 1987.</div><div class="biblfree"><span style="font-style:italic">Lovec na homokumulate</span>. Ljubljana: Slovenska matica, 1993.</div><div class="biblfree"><span style="font-style:italic">Brez mene. Poznejša razmišljanja</span>. Maribor: v samozaložbi, 1999.</div><div class="biblfree"><span style="font-style:italic">Kdo sem bil</span>. Maribor: Založba Pivec, 2016.</div><div class="biblfree">Paternu, Boris. <span style="font-style:italic">Slovenska književnost</span>. Ljubljana: Slovenska matica, 1967.</div><div class="biblfree">Pibernik, France. <span style="font-style:italic">Med modernizmom in avantgardo (pričevanja o sodobni poeziji). </span>Ljubljana: Slovenska matica, 1981.</div></div><div class="ss3" id="index-body.1_div.10_div.3_div.2"><h3><span class="head">SPLETNI VIR</span></h3><div class="biblfree">Wikipedija. <a class="link_ref" href="https://sl.wikipedia.org/wiki/Marijan_Kramberger">»Marijan Kramberger«</a>. Pridobljeno septembra 2017.</div></div><div class="ss3" id="index-body.1_div.10_div.3_div.3"><div class="pagebreak" id="pb.106"> [106] </div><h3><span class="head">FOTO:</span></h3><p>Arhiv časopisa <span style="font-style:italic">Večer </span>(avtor Janko Rath)</p></div><div class="byline"><span style="font-weight:bold">Petra Vidali</span>, novinarka, urednica, literarna in gledališka kritičarka, Večer, Ul. slovenske osamosvojitve 2, 2000 Maribor, petra.vidali@vecer.com</div></div></div><!--Notes in [div]--><div class="notes"><div class="note" id="ftn303"><span class="noteLabel">303. </span><div class="noteBody"><a class="link_ref" href="https://sl.wikipedia.org/wiki/Marijan_Kramberger">»Marijan Kramberger«</a>, Wikipedija, pridobljeno septembra 2017.</div> <a class="link_return" title="Go back to text" href="#ftn303_return">↵</a></div><div class="note" id="ftn304"><span class="noteLabel">304. </span><div class="noteBody">Prav tam.</div> <a class="link_return" title="Go back to text" href="#ftn304_return">↵</a></div><div class="note" id="ftn305"><span class="noteLabel">305. </span><div class="noteBody">Prav tam.</div> <a class="link_return" title="Go back to text" href="#ftn305_return">↵</a></div><div class="note" id="ftn306"><span class="noteLabel">306. </span><div class="noteBody">Boris Paternu, <span style="font-style:italic">Slovenska književnost 1945–1965</span> (Ljubljana: Slovenska matica, 1967), 205.</div> <a class="link_return" title="Go back to text" href="#ftn306_return">↵</a></div><div class="note" id="ftn307"><span class="noteLabel">307. </span><div class="noteBody">France Pibernik, <span style="font-style:italic">Med modernizmom in avantgardo (pričevanja o sodobni poeziji)</span> (Ljubljana: Slovenska matica, 1981), 24.</div> <a class="link_return" title="Go back to text" href="#ftn307_return">↵</a></div><div class="note" id="ftn308"><span class="noteLabel">308. </span><div class="noteBody">Marijan Kramberger, <span style="font-style:italic">Oblačila slovenskih cesarjev</span> (Maribor: Obzorja, 1982), uvodna beseda.</div> <a class="link_return" title="Go back to text" href="#ftn308_return">↵</a></div><div class="note" id="ftn309"><span class="noteLabel">309. </span><div class="noteBody">Marijan Kramberger, <span style="font-style:italic">Kdo sem bil</span> (Maribor: Založba Pivec, 2016), 35.</div> <a class="link_return" title="Go back to text" href="#ftn309_return">↵</a></div><div class="note" id="ftn310"><span class="noteLabel">310. </span><div class="noteBody">Prav tam, 35, 145.</div> <a class="link_return" title="Go back to text" href="#ftn310_return">↵</a></div></div></div></body></html>