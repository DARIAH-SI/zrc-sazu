<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>PRIZORI IZ PRETEKLOSTI</title><meta name="author" content="Oto Luthar"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head"><span style="color:704214">PRIZORI IZ PRETEKLOSTI</span></span></h1><div class="teidiv1" id="index-body.1_div.2"><div class="pagebreak" id="pb.49">48-49</div><div class="figure"><img src="media/PS48.jpg" alt="" class="inline"/></div><div class="teidiv1" id="index-body.1_div.2_div.1"><div class="pagebreak" id="pb.51">50-51</div><h2><span class="head"><span style="color:704214">Zlato na Muri</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS50.jpg" alt="" class="inline"/></div><p><span style="color:231F20">Morda se kdo vpraša, ali je kaj zlata v prodiščih reke Mure. Nedvomno je. Vendar je koncentracija zlata tako nizka, da se ga ne izplača izkoriščati. V vsakem primeru pa je lahko izziv za vsakogar, da se na lep poletni dan pazljivo sprehodi ob reki Muri in pregleda prodišča in sipine, poišče rožnate granate in morda tudi kako luskico zlata. Vendar pozor: ni vse zlato, kar se sveti!</span></p><p><span style="color:231F20">Zlato je v naravi zelo redko. Hudourniki, potoki in reke nosijo iz višje ležečih predelov s seboj velike količine kamnin v obliki proda in peska. Skupaj s kremenom pogosto tudi zlato. Posamezne žile kremena z zlatom so lahko dolge več sto metrov ali so celo kilometrskih dimenzij, debele pa so lahko le nekaj mm. Ko pade energija vodnega toka, se pesek in prod odložita v obliki rečnih nasipov. Reka Mura na ta način prenaša ogromne količine peska in proda, ki ju odlaga v obliki rečnih sipin. S seboj tako prinaša številne minerale in tudi luskice zlata iz avstrijskih Visokih Tur, ki jih odlaga v delih struge, kjer je energija vodnega toka manjša. Podobno je z reko Dravo ... Da sta Mura in Drava edini zlatonosni reki v Sloveniji, so vedeli že Rimljani, ki so ob Muri in Dravi uspešno izpirali zlato. Leta 1776 je cesarica Marija Terezija podelila koncesije za izpiranje zlata, ki so jih razveljavili šele po drugi svetovni vojni. S temeljito regulacijo reke Mure leta 1912 so njen rečni tok omejili na eno strugo. Istega leta je Madžar Iffin Szporzompe</span> <span class="pagebreak" id="pb.52">52</span> <span style="color:231F20">ll pri Murskem Središču prekopaval prod in pesek. Na dan je lahko prekopal 150 m³ materiala in pri tem je pridobil 6 do 7 gramov zlata. Po šestih mesecih je z delom prekinil. Koncesijo za raziskovanje količine zlata na Muri pred drugo svetovno vojno je imel prof. dr. Bohuslav Stočes iz Prage, in sicer od Radgone pa vse do Legrada, v skupni dolžini 110 kilometrov s širino raziskovalnega polja 1 do 3 kilometre. Za izkoriščanje zlata na reki Muri se je leta 1939 zanimal Rudnik Trepča (danes na Kosovu), vendar do izkoriščanja zaradi prenizke koncentracije zlata ni prišlo. Po drugi svetovni vojni je izpiranje zlata hitro zamrlo. Ostajajo pa zapisi in podatki, kako so nekoč izpirali zlato na reki Muri in Dravi, saj je sodelavcem Geološkega zavoda Slovenije leta 1989 uspelo evidentirati omenjeni postopek.</span></p><p><span style="color:231F20">Orodje za izpiranje zlata so si domačini naredili kar sami. Za prvi vtis o količini zlata v produ so uporabljali posebno izoblikovano lopato – gledanko. Le-ta je bila narejena iz temnega orehovega lesa in je imela na zgornjem delu okovan rob. Z njo so zajeli prod na mestu z veliko rožnatega peska in ga v nekaj minutah izprali v reki. Na spodnjem robu lopate pri ročaju so ostale pretežno luskice zlata, proti vrhu pa so se ločili čedalje lažji minerali. Če je bilo luskic zlata vsaj 50, je to pomenilo, da se izplača delati naprej oziroma da je mesto za izpiranje dobro izbrano.</span></p><p><span style="color:231F20">Postavili so topolovo desko, ki je služila za separacijo oziroma ločitev težkih mineralov. Dolga je bila 1,5 metra in široka okoli 0,6 metra. Postavili so jo tako, da je bila nagnjena pod naklonom 25° od horizontale. Njena zgornja ploskev je bila hrapava. Nanjo so nalagali peščeni prod, ki so ga polivali z </span><span class="pagebreak" id="pb.53">53</span><span style="color:231F20">vodo iz kanglice na daljšem ročaju. Prodniki so se odvalili iz deske, medtem ko je peščena, pretežno težka frakcija ostala na hrapavi površini deske. Z isto kanglico so izplakovali minerale težke frakcije z deske na izpiralno dilo. Kanglica je imela namreč posebno odprtino, iz katere je prihajal curek vode. Tudi izpiralna dila je bila narejena iz topolovega lesa in je bila rahlo usločena. Z njo so izločili minerale težke frakcije. Ta postopek so večkrat ponovili, na izpiralni dili pa shranjevali težko frakcijo. Enkrat na dan oziroma odvisno od količine težke frakcije so vsebino na izpiralni dili koncentrirali z izpiranjem. Na dili so tako ostali le še težki in črni minerali ter rumeno zlato.</span></p><p><span style="color:231F20">Zlato so nato s pomočjo živega srebra ločili od ostalih mineralov težke frakcije. V navadno kuhinjsko skledo so dali težko frakcijo z zlatom in živo srebro. Nato so krožno sukali skledo z njeno vsebino, dokler se vse luskice zlata niso sprijele z zlatom. To je lahko trajalo tudi več deset minut, odvisno od količine živega srebra, težke frakcije in zlata. Nato so dali nastali želatinasti živosrebrov amalgam v laneno krpo in skoznjo izcedili preostanek živega srebra. Iz amalgama so s pomočjo lesene lopatice na izpiralni dili naredili kompaktno kroglico. S kovinsko lopato skupaj so jo položili v žerjavico. Pri tem je živo srebro izhlapelo, zlato pa je ostalo na lopati.</span></p><p><span style="color:231F20">Na koncu so pridobljeno zlato še stehtali. Za en gram zlata je bilo treba zbrati tudi do 9000 luskic oziroma prekopati in izprati vsaj 1 m³ peščenega proda!</span></p><div class="byline"><span style="color:808285"><span style="color:808285">Miha Jeršek </span><span style="color:704214">in </span><span style="color:808285">Milan Bidovec</span></span></div></div><div class="teidiv1" id="index-body.1_div.2_div.2"><div class="pagebreak" id="pb.55">54-55</div><h2><span class="head"><span style="color:704214">György Dobronoki ali Jurij Dobrovniški</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS54.jpg" alt="" class="inline"/></div><p><span style="color:231F20">György ali Jurij je pomembna osebnost iz zgodovine župnije Dobrovnik, ki se razprostira na zahodnem obrobju lendavske občine. Rodil se je daljnega leta 1588, 22 let kasneje pa v Brnu stopil v jezuitski red. Od leta 1627 do leta 1629 je bil rektor zagrebškega jezuitskega kolegija, od koder je bil ob koncu leta 1630 premeščen v Trnavo. Na Slovaško ga je zvabil madžarski nadškof Peter Pázmány, glavni nosilec madžarske protireformacije in baroka, ki se je lotil zidave bazilike.</span></p><p><span style="color:231F20">Zaradi svojega izvora je bil György zelo naklonjen ljudskim misijonom v prekmurskih župnijah, kjer je bila z vnetim delom jezuitskih misijonarjev močno povezana katoliška obnova v 17. in 18. stoletju. Jezuiti so imeli poleg postojank v Gradcu in Varaždinu zavidljivo število misijonov na ozemlju dolnjelendavskega Krištofa Bánffyja. Ločimo dve vrsti misijonov: ljudske in taborske v raznih mejnih utrdbah in taboriščih za vojake. V Lendavi so jezuitski misijoni odigrali pomembno vlogo za misijonsko delo na Zgornjem Štajerskem, hkrati pa so jim odprli pot na vzhod.</span></p><p><span style="color:231F20">György se je v zgodovino zapisal tudi kot zgodovinar in kot prvi rektor univerze v Trnavi, ki je bila ustanovljena na pobudo Petra Pázmánya. Kot rektor je zagotavljal nemoteno izvajanje pouka ter v skladu z jezuitskim redovnim pravilni</span> <span class="pagebreak" id="pb.56">56</span> <span style="color:231F20">kom</span> <span style="font-style:italic;color:231F20">Ratio studiorum</span><span style="color:231F20">, ki je bil izdan leta 1599, po svojih najboljših močeh skrbel za dijake in opremo univerze. Iz njegovega jezuitskega pedagoškega obdobja izvira tudi njegov priimek. Ljudje v tistih časih namreč še niso imeli priimkov, ampak samo krstno ime, zato so znamenitega jezuitskega učitelja imenovali György Dobronoki po njegovem rojstnem kraju Dobrovniku (Dobrovnik je madžarsko Dobronak). Umrl je leta 1649 v Trnavi na Slovaškem.</span></p><p><span style="color:231F20">Spomin na Györgyja Dobronokija je še dandanes zelo močan, četudi je od časa njegovega življenja minilo več stoletij. Na to nas v Dobrovniku, njegovi rojstni vasi, opozarja zgradba ob glavni cesti, nedaleč od cerkve v smeri Murske Sobote, ki so jo poimenovali Hiša Györgyja Dobronokija. Tam lahko podrobneje spoznate tako zgodovino naselja Dobrovnik, kot tudi dragoceno domoznansko-etnografsko zbirko.</span></p><div class="byline"><span style="color:808285">Klaudija Sedar</span></div></div><div class="teidiv1" id="index-body.1_div.2_div.3"><div class="pagebreak" id="pb.57">57</div><h2><span class="head"><span style="color:704214">Mihael Hadik</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS57.jpg" alt="" class="inline"/></div><p><span style="color:231F20">Pokončni bojevnik Mihael oziroma Mihály Hadik je domač v Lendavi. Otroke razigrajo Hadikove počitnice, po njem so poimenovana društva, izletniška kmetija Hadik ponuja bujto repo, krvavice s praženim zeljem, bograč in druge prekmurske dobrote. Za adrenalinske navdušence obstaja Hadikova kri – vino vrste modra frankinja, ki je pridelano iz trte, ki raste okoli hriba Sveta trojica. A obstaja težava. Imaginacija mita o Mihaelu Hadiku je tesno povezana z nezaupanjem do Turkov, ki danes ne more biti osnova evropskega in globalnega sobivanja. In obstaja upanje. Veleposlanik Republike Turčije v Sloveniji je ob štiristoletnici Hadikove bitke, leta 2003, obiskal lendavskega župana na uradnem obisku.</span></p><div class="pagebreak" id="pb.58">58</div><p><span style="color:231F20">Če ste ob omembi Hadikove bitke zastrigli z ušesi, vas bo zanimalo zgodovinsko ozadje mita o Hadiku. Po bitki pri Mohaču (1526) so Turki pričeli vojaško prodirati na sever in pri tem pustošili tudi v Prekmurju. Po padcu mejne trdnjave Velika Kaniža v turške roke oktobra 1600 je nalogo vegvarja (mejne trdnjave) prevzela Lendava. Turki so močno utrdili kaniški grad in iz njega skoraj 100 let napadali okoliška področja. Večina prebivalstva se je umaknila v utrjene gradove, med drugim v Lendavo, ki so jo Turki prav tako skušali zavzeti. Leta 1601 je grof Krištof Bánffy z najemniško vojsko ponovno odbil turško-tatarski napad, leta 1603 pa sta bila turška napada v začetku leta in poleti. V slednjem je padel tudi Mihael Hadik, ki mu je Bánffy zaupal poveljstvo nad 350 vojaki; sam je zasedel področje nad Dolgo vasjo s 500 konjeniki in pešci.</span></p><p><span style="color:231F20">Legenda pravi, da je Hadikov konj na strmini padel, v tistem pa ga je napadlo pet Turkov, ki so ga ubili z udarci po glavi. Bánffy je po večurnem boju Turke premagal, Hadikovo truplo pa je dal z vojaškimi častmi pokopati v Lendavskih goricah, na hribu Svete trojice. Ko so tam v letih 1727–1728 v spomin na izgon Turkov gradili kapelo Svete trojice, so med kopanjem temeljev res naleteli na krsto s prepariranim truplom, v katero je bil pribit napis: S. AC. G. D. MIHAEL HADIK S. C. R. CAPITANUS MDCIII.</span></p><p><span style="color:231F20">Obstaja tudi romantična podpora zgodbi, ki pravi, da je bil Mihael Hadik obubožan češki plemič. Po prihodu v Lendavo leta 1603 ga je tedanji lendavski grof Krištof Bánffy postavil za poveljnika grajske straže. Kmalu se je vnela velika ljubezen med Hadikom in grofovo mlajšo sestro Katarino, ki so jo ljubkovalno klicali Piroška. Ker je bil Hadik reven, je grof ljubezenski </span><span class="pagebreak" id="pb.59">59</span><span style="color:231F20">zvezi nasprotoval in čakal na priložnost, da se Hadika znebi. Ni treba posebej poudarjati, da je bilo priložnosti za izločanje nasprotnikov iz igre v tistih časih na pretek. In tako priložnost je imel sredi leta 1603, ko se je Lendavi približevalo 6000 Turkov, za svoje intimne račune tudi neusmiljeni Piroškin brat. Nadaljevanje poznamo, dodajmo le konec: ko je Katarina izvedela za Hadikovo smrt, se ji je omračil um in se je z grajskega stolpa vrgla v smrt. Govori se, da so bili ljudje že tedaj prepričani, da se bo Hadikov duh maščeval grofu, in le modro so si lahko prikimavali, ko je Bánffy umrl brez moškega potomca.</span></p><div class="byline"><span style="color:808285">Mateja Ratej</span></div></div><div class="teidiv1" id="index-body.1_div.2_div.4"><div class="pagebreak" id="pb.61">60-61</div><h2><span class="head"><span style="color:704214">Reformacija</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS60.jpg" alt="" class="inline"/></div><p><span style="color:231F20">Čeprav se je reformacija v Prekmurju uveljavila, osrednjeslovenski prostor ni imel neposrednega vpliva na dogajanje na skrajnem vzhodu Slovenije. Tam so namreč spremembe v bogoslužju uvajali nemški in ogrski zemljiški gospodje neposredno iz nemških dežel. Stiki z osrednjeslovensko reformacijo Trubarja in Dalmatina so se vzpostavili kasneje, obenem pa je prekmurska inačica ohranila določeno avtohtonost in avtonomnost. Ob pomanjkanju rednega stika z dogajanjem na Kranjskem je na oblikovanje posebnosti zagotovo vplival tudi prekmurski jezik in madžarski črkopis.</span></p><p><span style="color:231F20">Reformirana cerkev se je najhitreje uveljavila v redko naseljenih obmejnih krajih na Goričkem, kjer je tudi večina protestantskih far. Po načelu</span> <span style="font-style:italic;color:231F20">cuius regio, eius religio</span> <span style="color:231F20">so na širjenje reformacije odločilno vplivali zemljiški gospodje: Bánffyji v Dolnji Lendavi (današnja Lendava), Széchyji v Gornji Lendavi (današnji Grad) in v Murski Soboti, Nádasdyji na Petanjcih in posredno tudi družina Zrinjski v Medžimurju. Sicer pa je bilo Prekmurje v tem času razdeljeno na dve škofiji – gornje Prekmurje je spadalo pod škofijo Györ, dolnje pa pod Zagreb. Tako je ostalo vse do leta 1777, ko je celotna pokrajina pripadla sombotelski škofiji.</span></p><p><span style="color:231F20">Na sprejemanje nove vere med preprostim ljudstvom pa so vplivale tudi socialne in politične razmere, neenotnost v deželi, strah pred Turki in prepričanje, da je reformacija tista priča</span> <span class="pagebreak" id="pb.62">62</span> <span style="color:231F20">kovana rešitev, ki bo odpravila socialne nepravičnosti, zagotovila mir in vzpostavila povsem nove odnose med ljudmi. V resnici so Prekmurci versko svobodo dočakali šele po sprejetju tolerančnega patenta Jožefa II., leta 1781, ki je Prekmurje dosegel leta 1783. Takrat so bile ustanovljene tudi prve tri evangeličanske župnije: Puconci, Križevci in Hodoš, katerim so kasneje sledile še druge.</span></p><p><span style="color:231F20">Vzrok za relativno pozno institucionalno ureditev evangeličanskih cerkva moramo iskati v protireformaciji, ki ni bila niti malo prizanesljiva do cerkva drugih veroizpovedi. Ta se je pod vplivom zemljiških gospodov v dolnjem Prekmurju razširila veliko bolj in tudi hitreje kot v gornjem delu. Posledice tedanjega širjenja vere so prisotne še danes.</span></p><p><span style="color:231F20">Podoben razvoj je mogoče spremljati pri uveljavljanju prekmurskega jezika. Pred Temlinovim prevodom</span> <span style="font-style:italic;color:231F20">Malega katekizma</span><span style="color:231F20">, leta 1715, so slovenski, hrvaški in madžarski duhovniki uporabljali nemški in latinski izvirnik ter prevode v madžarščino in hrvaščino. Največji književni dosežek prekmurskih protestantov pa je brez dvoma delo Štefana Küzmiča </span><span style="font-style:italic;color:231F20">Nouvi zákon</span> <span style="color:231F20">iz leta 1771, ki je prvi prevod</span> <span style="font-style:italic;color:231F20">Svetega pisma Nove zaveze</span> <span style="color:231F20">iz grškega izvirnika in hkrati predstavlja vrh prekmurskega protestantskega slovstva.</span></p><div class="byline"><span style="color:808285">Klaudija Sedar</span></div></div><div class="teidiv1" id="index-body.1_div.2_div.5"><div class="pagebreak" id="pb.63">63</div><h2><span class="head"><span style="color:704214">Murska republika</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS63.jpg" alt="" class="inline"/></div><p><span style="color:231F20">Čas okoli prelomnih zgodovinskih dogodkov je čas rojstva velikih zgodb in njihovih junakov. Kot vemo, so najboljše zgodbe in legende prav tiste, okoli katerih se gradi identiteta neke skupnosti. Tudi Prekmurje premore kar nekaj svojih velikih zgodb, ki so utrjevale etnično in jezikovno drugačnost Prekmurcev znotraj tisočletne madžarske nadoblasti. Vedeti je namreč treba, da Madžari tukajšnjih pripadnikov slovenske narodnosti niso priznali kot narodnostne manjšine, marveč so jih ti imenovali preprosto Vendi, torej Madžari, ki govorijo drug jezik. Ena teh zgodb, ki je sčasoma prerasla v legendo in se globoko vpisala v zavest tukajšnje pokrajine, je zagotovo zgodba o Murski republiki in njenem mitskem junaku Vilmošu Tkalcu.</span></p><div class="pagebreak" id="pb.64">64</div><p><span style="color:231F20">Dejstvo je, da je konec prve svetovne vojne in posledično razpad avstro-ogrske monarhije v narodih, ki so živeli pod njeno krono, močno odmeval. Cesarstvo je pokalo in se drobilo kot fini porcelan, iz okruškov pa so se potem Véliki trudili na novo zlepiti zemljevid Evrope. A kot vemo, je skupek delov vedno več od celote, kar bi lahko bil nauk zgodbe še danes.</span></p><p><span style="color:231F20">Če pustimo ob strani takratno socialno sliko pokrajine, ki je bila še pretežno polfevdalna in kjer so bili lastniki zemlje večinoma Madžari, obdelovali pa so jo slovenski najemniki, tisti, ki so bili brez imetja, pa so hodili večinoma na sezonska dela po svetu, potem nam je hitro jasno, da so bile okoliščine ob zlomu starega reda zrele za vsakršno spremembo. Poleg tega so se po koncu prve svetovne vojne čez Panonijo naglo širile tudi novice o delavskih zmagah v Rusiji, česar so se kmalu oprijeli tudi na Madžarskem z razglasitvijo oblasti Sovjetov. Torej je bilo le še vprašanje lepega vremena, kdaj bo počilo tudi v tej, od boga in politike pozabljeni pokrajini. In res je.</span></p><p><span style="color:231F20">29. maja ob 11.30 je bila z balkona soboškega hotela Dobray ob skandiranju množice in skromne vojaške enote razglašena Murska republika. Ljudstvo je nagovoril njen ustanovitelj in prvi izvoljeni predsednik Vilmoš Tkalec. Poleg njega je republiko vodilo še 12 članov sovjeta, ki je bil ustanovljen po ruskem in madžarskem vzoru. 29. maj je bil določen za praznik nove Murske republike.</span></p><p><span style="color:231F20">Potem se je vse odvijalo z vrtoglavo hitrostjo. Čeprav je telegram o razglasitvi Murske republike prispel v Budimpešto šele 31. maja, se je oblast sovjetov na Madžarskem že pripravljala na zadušitev vstaje in vojaško zasedbo Prekmurja. Nauk, ki bi ga ob tem lahko na hitro osvojili, pa je: nacionalno načelo </span><span class="pagebreak" id="pb.65">65</span><span style="color:231F20">je hitro požrlo socialno in razredno oziroma z nacionalizmom nad socializem!</span></p><p><span style="color:231F20">Madžarska vojska se je s šestimi pehotnimi bataljoni na mejah Murske republike zbrala 2. junija. Ob naglem in učinkovitem vdoru ter prodoru madžarskih enot proti Soboti je Avstrija sicer poslala nekaj pušk in prostovoljcev v pomoč republikancem, a so se okrepitve ob očitni madžarski premoči hitro vrnile nazaj čez mejo.</span></p><p><span style="color:231F20">Murske republike in njenih junakov je bilo kmalu konec. 3. junija, le pet dni po razglasitvi, je bila zlomljena in razpuščena, dva dni kasneje je potihnilo tudi pokanje. To je bil teden, ki je postal legenda, vse ostalo je zgodovina, tudi to, da je bilo že poleti istega leta 1919 Prekmurje prvič priključeno k matičnemu narodu onkraj Mure.</span></p><div class="byline"><span style="color:808285">Dušan Šarotar</span></div></div><div class="teidiv1" id="index-body.1_div.2_div.6"><div class="pagebreak" id="pb.66">66</div><h2><span class="head"><span style="color:704214">Izseljenstvo</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS66.jpg" alt="" class="inline"/></div><p><span style="color:231F20">O prebivalcih Odrancev krožijo šale, da so na Luni prodajali kašo, še preden so tja prišli prvi astronavti. Kot pravijo strokovnjaki za migracije, ostaja slovenski panonski prostor selitveno dinamičen tudi v 21. stoletju. Še več: menijo, da je Prekmurje najbolj migrativno območje v Sloveniji, kjer so v ospredju zlasti dnevne čezmejne migracije. Morda si za Prekmurce lahko izposodimo besede Irene Weber, ki se sprašuje:</span></p><p><span style="color:231F20">»Je nomadstvo naravno človeško stanje in bivanje na enem mestu umetna prekinitev?«</span></p><p><span style="color:231F20">Nič ne pretiravamo, če začnemo z mlajšo kameno dobo, ko je bilo Prekmurje v okviru velike evropske selitve prvič poseljeno. Konec 6. stoletja je dobilo slovanski značaj, madžarski vdori v 9. stoletju in njihova dokončna ustalitev v Panonski nižini ter sprejetje krščanstva kot prevladujoče evropske reli</span> <span class="pagebreak" id="pb.67">67</span> <span style="color:231F20">gije pa so dokončno oblikovali etnično podobo Prekmurja. V naslednjih stoletjih so množična migracijska gibanja v Prekmurju povzročali turški vojaški vpadi, kužne bolezni in reformacija ter protireformacija.</span></p><p><span style="color:231F20">Res zdelana je zgodba o množičnem izseljevanju Prekmurcev vse tja do Urugvaja in Indokine od konca 19. stoletja naprej, pa tista o prekmurskih sezoncih, ki so šli s trebuhom za kruhom, kot pravi ena najbolj patetičnih fraz iz slovarja izseljenske ikonografije. Tisti, malo bolj načitani vedo tudi za tragiko neuresničenih pričakovanj po priključitvi Prekmurja Kraljevini Srbov, Hrvatov in Slovencev 1919, ko se Prekmurcem socialni položaj z agrarno reformo ni prav nič popravil ter so se še naprej na veliko izseljevali. Opisane ekonomske migracije so le drobec v podobi migracijskih gibanj etničnih skupin, intenzivnega premikanja ljudi, ne le v Prekmurju, temveč v celotnem panonskem prostoru, katerega del je.</span></p><p><span style="color:231F20">Migracijsko gibanje pomeni, da Prekmurje še zdaleč ni tak alkatraz, kjer bi človeka prevzemalo zgolj neustavljivo hrepenenje po izselitvi, temveč so se ljudje vanj tudi priseljevali. Konec 18. stoletja so bili to Judje, Romi, po prvi svetovni vojni pa zaradi soške fronte in kasneje rapalske meje primorski Slovenci. Zaradi neprostovoljne preselitve Primorcev, slabih gospodarskih razmer v Prekmurju in temperaturnih razlik je bilo Prekmurje tedaj znano kot slovenska Sibirija. Do večjih preseljevanj v Prekmurju je prišlo še med drugo svetovno vojno in po njej; ta so bila povezana z ukrepi okupacijskih oblasti oz. s politiko socialistične Jugoslavije.</span></p><div class="byline"><span style="color:808285">Mateja Ratej</span></div></div></div></div></body></html>