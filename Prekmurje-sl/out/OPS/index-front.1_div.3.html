<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Namesto uvoda:  strah pred nostalgijo</title><meta name="author" content="Oto Luthar"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head"><span style="color:704214">Namesto uvoda: <br/>strah pred nostalgijo</span></span></h1><div class="preface" id="index-front.1_div.3"><div class="pagebreak" id="pb.7">[6-7]</div><p><span style="color:704214">»</span><span style="color:704214">»</span><span style="color:704214">»</span><span style="color:704214">»</span><span style="color:704214">»</span><span style="color:704214">»</span><span style="color:704214">»</span></p><div class="figure"><img src="media/PS6.jpg" alt="" class="inline"/></div><p><span style="color:231F20">Za mnoge od nas je bila nostalgija za Prekmurjem predvsem domotožje naših staršev in drugih sorodnikov, ki so iz Prekmurja odhajali. Čeprav naš spomin seže predvsem do delovnih migracij v Nemčijo in Avstrijo, je bil vse okoli nas vedno prisoten tudi spomin na prejšnje selitve. Hiše, ki so bile zgrajene ali predelane na začetku prejšnjega stoletja, so bile pogosto zgrajene iz denarja, zasluženega v Franciji. Na podstrešjih so se še do sedemdesetih let ohranili predmeti iz obeh Amerik, v družinskih arhivih pa so bila pisma iz Belgije, Bosne, Slavonije, Vojvodine, celo iz Aleksandrije ...</span></p><p><span style="color:231F20">Tudi zato je bila naša nostalgija najprej nostalgija nekoga drugega.</span></p><p><span style="color:231F20">Kot otrok gastarbajterjev v Nemčiji sem nostalgiji prejšnjih generacij lahko že zelo zgodaj dodajal podobe novega hrepenenja in to na različnih koncih sveta. Srečal sem ga pri Prekmurcih v Mariboru, kjer sem preživel osnovna in gimnazijska leta, prepoznal sem ga v pogovorih s prekmurskimi študenti v Ljubljani, kasneje sem nanj naletel tudi v Berlinu, New Havenu in v vseh drugih krajih, kjer sem sam ali z družino preživel vsaj toliko časa, da sem oz. smo se lahko za silo udomačili in spoznali nove ljudi. Neko poletje sem ga izsledil tudi </span><span class="pagebreak" id="pb.8">8</span><span style="color:231F20">v pensilvanijskemu Betlehemu, kjer sem spoznal potomce Prekmurcev, ki so vse do osamosvojitve Slovenije mislili, da so Vendi …</span></p><p><span style="color:231F20">Ko sem kot otrok v nemškem Konstanzu poslušal pogovore svojih staršev in njihovih prekmurskih prijateljev, je bila to tipična nostalgija gastarbajterjev; ko so me poslali v šolo domov, v Slovenijo, pa nostalgija staršev mojih sošolk in sošolcev, ki so vsako soboto po šoli in službi hiteli spet nazaj »domov« … Domov v Bogojino, Gančane, Beltince, Petrovce, Kobilje, Vanečo in na druge konce Prekmurja, čeprav je medtem njihov pravi dom zrasel na Štajerskem ali v predelih Slovenije, še bolj oddaljenih od Prekmurja, od koder vsakotedensko romanje domov ni bilo več mogoče.</span></p><p><span style="color:231F20">Kot otroci izseljencev smo svoje starše samo spremljali (v mislih ali sledeč njihovim pripovedim o tujih krajih, včasih seveda tudi osebno, kadar so nas vzeli s seboj za krajši čas), saj njihovega domotožja nismo mogli podoživeti. Z njimi nismo delili celotne izkušnje, praviloma smo bili mi tisti, ki smo ostajali »doma«, v Prekmurju. In tako kot so se spreminjali časi, se je spreminjal tudi naš odnos do »doma«. »Dom« za nas ni bila več geografska lokacija, zavedali smo se, da je »dom« še vse kaj drugega. Zato so se nam vsakokratne transformacije v Prekmurju rojenih ljudi iz novopečenih Štajerk in Štajercev, Gorenjk in Gorenjcev, Primork in Primorcev nazaj v Prekmurke in Prekmurce, kadar so se vračali »domov«, zdele precej nenavadne, če ne že kar malo smešne.</span></p><p><span style="color:231F20">Naša nostalgija oz. naš hrepeneči spomin na Prekmurje je bil namreč precej drugačen, predvsem pa manj travmatičen. Nam so ob spominjanju na Prekmurje v zavesti oživele </span><span class="pagebreak" id="pb.9">9</span><span style="color:231F20">dogodivščine preteklih poletnih in zimskih počitnic ter prijetna gotovost, da imamo dostop do nekakšnega rezervata drugačnosti, zaradi česar smo bili v bistveno boljšem položaju od onih, ki te rezervne »domovine« niso imeli. Naslanjali smo se lahko na dve izkušnji: po eni strani smo se lahko opirali na tradicionalno družinsko mrežo staršev, po drugi pa smo bili »bogatejši« za izkušnje iz novega okolja. Še več, po teh izkušnjah smo starše pogosto celo prekašali. Ali pa se nam je tako samo zdelo …</span></p><p><span style="color:231F20">Brez dvoma pa smo staršem vendarle ostali precej podobni v svojem strahu pred nostalgijo, ki se veže predvsem na stereotipe o Prekmurju in Prekmurcih. Nostalgijo, ki se naslanja na skupinsko in izpodriva posameznikovo dojemanje in doživljanje. Prekmurje namreč, karkoli že o njem pravijo, pišejo ali mislijo, nikakor ni enoplastno, Prekmurci pa ne bistveno drugačni kot drugi Slovenci.</span></p><p><span style="color:231F20">Knjižica, ki je pred vami, odpira vrata v to drugo, manj eksotično Prekmurje, ki je v marsičem, zlasti pa v opisanih detajlih, bistveno bolj zanimivo kot Prekmurje, prežeto z množico umišljenih stereotipov.</span></p><div class="byline"><span style="color:808285">Oto Luthar</span></div></div></div></body></html>