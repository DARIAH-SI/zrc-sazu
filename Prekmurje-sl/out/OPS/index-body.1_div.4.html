<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>MED REKAMI IN POTOKI</title><meta name="author" content="Oto Luthar"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head"><span style="color:704214">MED REKAMI IN POTOKI</span></span></h1><div class="teidiv1" id="index-body.1_div.4"><div class="pagebreak" id="pb.87">[86-87]</div><div class="figure"><img src="media/PS86.jpg" alt="" class="inline"/></div><div class="teidiv1" id="index-body.1_div.4_div.1"><div class="pagebreak" id="pb.89">88-89</div><h2><span class="head"><span style="color:704214">Reka Mura</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS88.jpg" alt="" class="inline"/></div><p><span style="color:231F20">Mura, 444 km dolga reka, izvira v pokrajini Lungau v Nizkih Turah v Avstriji in teče po slovenskem panonskem svetu od avstrijske severozahodne smeri proti jugozahodu do Hrvaške. Je levi pritok Drave, v katero se izliva pri Legranu na Hrvaškem. Po Sloveniji teče 95 km in z leve strani sprejema pritoke Murico, Kučnico, Ledavo s Krko in razbremenilni umetni kanal Ledave, z desne pa Plitvički potok in reko Ščavnico. Ker izvira v Alpah, ima prehodni snežni vodni rečni režim. Največji pretok v strugi je maja in junija, ko nemalokrat tudi poplavlja, predvsem v vaseh Dokležovje, Veržej, Ižakovci in Melinci, kjer so se pred poplavami zaščitili z izgradnjo nasipov.</span></p><p><span style="color:231F20">Ne samo, da je Mura naravna meja med dvema pokrajinama, v zgodovini je bila Mura mejna reka med avstrijskim in ogrskim delom monarhije, poleg tega pa je bila izrazita naravna meja. Čeprav je predstavljala precejšnjo oviro, so ljudje med bregovi prehajali brez večjih težav. Še več, ob njej so zrasle različne obrti, npr. mlinarstvo, lončarstvo in brodarstvo.</span></p><p><span style="color:231F20">Na svoji slovenski poti kaže Mura dve podobi. Zaradi regulacij v 20. stoletju teče do Veržeja precej disciplinirano, od tam pa nekoliko bolj ležerno. Pri tem na obeh straneh prestopa bregove in s svojimi poplavnimi logi ponuja zatočišče redkim živalskim in rastlinskim vrstam. Ker je neprestano prestavljala svoj tok, je njene nasipe mogoče zaslutiti tudi po več kilometrov na široko v okoliških poljih. Podobno je z njenimi prodi</span> <span class="pagebreak" id="pb.90">90</span> <span style="color:231F20">šči, ki tvorijo svojevrstna življenjska okolja. Regulacija je večino teh nanosov uničila, toda Mura se nam še naprej kaže z neštetimi obrazi: v nižinskem delu vztrajno ustvarja upočasnjene rečne mrtvice, kamor privablja vrsto rib (v reki jih živi več 50 vrst), vlaži in ohranja loko. Je bogata in zanimiva z okljuki, rečnimi rokavi, številnimi mrtvicami, pestrim vodnim in močvirskim rastlinjem (ugotovljenih je bilo nad 600 rastlinskih vrst) ter živalstvom. Območje reke Mure sodi med ornitološko najpomembnejša v Sloveniji, z več kot 200 vrstami, med njimi kraljujeta bela štorklja in redkejša črna štorklja.</span></p><p><span style="color:231F20">Kljub grobim posegom v njen svet pa neposredna okolica še vedno pripada Muri, kjer se narava pokaže v vsej svoji razkošnosti in raznolikosti. Za mursko rečno loko velja, da je eden najbogatejših ekosistemov v srednji Evropi.</span></p><div class="byline"><span style="color:808285">Ivanka Huber</span></div></div><div class="teidiv1" id="index-body.1_div.4_div.2"><div class="pagebreak" id="pb.91">91</div><h2><span class="head"><span style="color:704214">Mrtvice</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS91.jpg" alt="" class="inline"/></div><p><span style="color:231F20">»Mrtva je bolj živa kot njena mati,« ni verz otožne prekmurske pesmi, ampak označuje pestro življenje, ki se naseli v mrtvico – rečno okljuko, ko se loči od matične rečne struge.</span></p><p><span style="color:231F20">Med poglavitnimi naravnimi značilnostmi reke Mure v Sloveniji sta vijuganje – meandriranje in spreminjanje struge, ker reka tukaj teče po nižinskem svetu. Okljuke – meandre Mura z lastnimi nanosi postopno zasipa. Če je meander zasut na enem koncu, se imenuje mrtvi rečni rokav. Ko se ta zasuje še na drugem koncu, nastane značilno podkvasto oblikovana, od rečne struge ločena mrtvica. V tem delu struge, po katerem je nekoč tekla reka, voda nato stoji. Ker je ostanek nekdanje rečne struge, mrtvico imenujejo tudi rečno jezero. Od zdajšnje rečne struge so mrtvice v Prekmurju oddaljene tudi več </span><span class="pagebreak" id="pb.92">92</span><span style="color:231F20">kilometrov, kar je živ ali mrtev dokaz, kako zelo Mura spreminja in premika svoj tok. Naravni razvoj mrtvice gre v smeri proti kopnemu: voda postaja zaradi usedlin odmrlih delov gostega rastlinja vse bolj plitva in slednjič na mrtvico spominja le še suha uleknina, fosilna rečna vijuga v pokrajini, zarasla s kopenskim rastlinstvom.</span></p><p><span style="color:231F20">V stoječi vodi mrtvic živijo rastline in živali, ki prej v tekoči reki zaradi prehitrega toka ne bi preživele. Značilne vodne in močvirske rastlinske vrste so beli lokvanj (</span><span style="font-style:italic;color:231F20">Nymphaea alba</span><span style="color:231F20">), rumeni blatnik (</span><span style="font-style:italic;color:231F20">Nuphar lutea</span><span style="color:231F20">), žabji šejek (</span><span style="font-style:italic;color:231F20">Hydrocharis morsus-ranae</span><span style="color:231F20">), navadna streluša (</span><span style="font-style:italic;color:231F20">Sagittaria sagittifolia</span><span style="color:231F20">), močvirska grebenika (</span><span style="font-style:italic;color:231F20">Hottonia palustris</span><span style="color:231F20">), vodne leče (</span><span style="font-style:italic;color:231F20">Lemna spp.</span><span style="color:231F20">) najmanjša med vsemi cvetnicami, le do 1,5 milimetra velika navadna voda lečica (</span><span style="font-style:italic;color:231F20">Wolffia Arhhiza</span><span style="color:231F20">), navadni trst (</span><span style="font-style:italic;color:231F20">Phragmites australis</span><span style="color:231F20">), širokoin ozkolistni rogoz (</span><span style="font-style:italic;color:231F20">Typha latifolia, T. angustifolia</span><span style="color:231F20">) in več vrst šašev (</span><span style="font-style:italic;color:231F20">Carex spp.</span><span style="color:231F20">). Seznam rastlinskih in živalskih vrst slovenskih mrtvic je predolg, da bi naštevali vse, vendar prav zato spadajo mrtvice med biotsko najbolj pestre življenjske prostore v Sloveniji.</span></p><p><span style="color:231F20">Okoli 50 rastlinskih in nekaj deset živalskih vrst, ki živijo v mrtvicah, je uvrščenih na rdeči seznam ogroženih vrst Slovenije. Vodna škarjica (</span><span style="font-style:italic;color:231F20">Stratiotes aloides</span><span style="color:231F20">) in vodna praprot plavček (</span><span style="font-style:italic;color:231F20">Salvinia natans</span><span style="color:231F20">) v Sloveniji v naravnem okolju uspevata samo v mrtvicah ob Muri. Zelena deva (</span><span style="font-style:italic;color:231F20">Aeshna viridis</span><span style="color:231F20">) je kačji pastir, ki bo prebivalec Slovenije, dokler bo preživela vodna škarjica; jajčeca odlaga samo na njene liste. Razen v Murinih mrtvicah bomo v Sloveniji težko še kje drugje na istem mestu našli nižinskega urha (</span><span style="font-style:italic;color:231F20">Bombina bombina</span><span style="color:231F20">), barsko žabo ali plavčka (</span><span style="font-style:italic;color:231F20">Rana arvalis</span><span style="color:231F20">) in česnovko (</span><span style="font-style:italic;color:231F20">Pelobates fuscus</span><span style="color:231F20">); vse </span><span class="pagebreak" id="pb.93">93</span><span style="color:231F20">tri vrste so pri nas izjemno redke dvoživke. Riba velika senčica (</span><span style="font-style:italic;color:231F20">Umbra krameri</span><span style="color:231F20">) je verjetno ledenodobna reliktna vrsta, ki v svetu izumira; v Sloveniji – samo ob Muri – je bila odkrita šele v 80. letih dvajsetega stoletja.</span></p><p><span style="color:231F20">Nastajanje, zaraščanje in izginjanje mrtvic je naravni proces ob nižinski Muri, vendar v zdajšnjem času nove mrtvice zaradi regulacij reke skoraj ne nastajajo več, zato vodni in močvirski organizmi izgubljajo svoj življenjski prostor. Dokler seže dno mrtvic pod nivo talne vode, se napajajo s podtalnico. Občasno jih napolnijo poplave reke Mure in padavine. Zaradi regulacij in kanalizacije reke Mure je večina mrtvic ohranjenih samo v spodnjem, vzhodnem delu toka Mure od Hotize do Murske šume. Nekatere mrtvice imajo že ustaljena domača imena, npr. Jula Marof, Petišovsko jezero, Podkova, Močnjak in Muriša.</span></p><div class="byline"><span style="color:808285">Valerija Babij</span></div></div><div class="teidiv1" id="index-body.1_div.4_div.3"><div class="pagebreak" id="pb.95">94-95</div><h2><span class="head"><span style="color:704214">Poplavni gozd</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS94.jpg" alt="" class="inline"/></div><p><span style="color:231F20">Poplavni gozd je v daljni preteklosti, ko človek Mure in prekmurskih potokov še ni ukrotil v kanale in jih omejil z nasipi, poraščal večino nižinskega dela Prekmurja. V zdajšnjem času so večji sestoji poplavnega gozda v Prekmurju ohranjeni samo še na območju Bistric, v Murski šumi, najbolj znamenita pa sta Črni in Polanski log v okolici Velike Polane.</span></p><p><span style="color:231F20">Prekmurski poplavni gozdovi niso posebnost samo v slovenskem prostoru, ampak predstavljajo redek primer še ohranjenih tovrstnih gozdov v Evropi. V povezavi z rekama Muro in Ledavo imapoplavni gozdpomembnovlogozadrževalnikavisokihvoda, kinanaravennačinvarujesosednja območja predpoplavami. Padavinska, poplavna in talna voda skozi živ gozdni sistem počasi kroži in seprečisti. Poplavni gozdjevsebolj redek zaradičlovekovih dolgotrajnih vplivov, tj. krčenja zaradi pridobivanja kmetijskih površin, odvodnjavanj, regulacij rek in potokov. Zaradi hidromelioracij se znižuje podtalnica, tla se počasi izsušujejo in postajajo za uspevanje poplavnega gozda vse manj primerna.</span></p><p><span style="color:231F20">Značilne drevesne vrste poplavnega gozda so črna jelša (</span><span style="font-style:italic;color:231F20">Alnus glutinosa</span><span style="color:231F20">), ostroplodni jesen (</span><span style="font-style:italic;color:231F20">Fraxinus oxycarpa</span><span style="color:231F20">) in hrast dob (</span><span style="font-style:italic;color:231F20">Quercus robur</span><span style="color:231F20">). Jelša že od daleč kaže kraj najbolj mokrih tal, ki se lahko tudi ugrezajo – od tod ime jelšev grez! V grmovnatem sloju gozda so pogosti črni bezeg (</span><span style="font-style:italic;color:231F20">Sambucus nigra</span><span style="color:231F20">), čremsa (</span><span style="font-style:italic;color:231F20">Prunus padus</span><span style="color:231F20">), črni trn (</span><span style="font-style:italic;color:231F20">Prunus spinosa</span><span style="color:231F20">) in brogovita (</span><span style="font-style:italic;color:231F20">Viburnum opulus</span><span style="color:231F20">). Podoba poplavnega gozda se </span><span class="pagebreak" id="pb.96">96</span><span style="color:231F20">skozi leto ves čas spreminja. Življenje v njem se je prilagodilo nenehnemu nihanju vode. V času poplav in večjih padavin gozd zelo težko prehodimo, čeprav smo obuti v škornje. V obdobju suše si nog, čeprav je talnica tik pod površjem, sicer ne zmočimo, toda tisti, ki se kljub vročini dobro obujejo in oblečejo, jo bolje odnesejo – vsaj pred komarji, koprivami in robidovjem. Zgodaj spomladi, ko sončna svetloba še prodre skozi neolistane krošnje, gozdna tla nekaj kratkih tednov živahno spreminjajo barvo. Bele poljane ustvarja pomladanski veliki zvonček (</span><span style="font-style:italic;color:231F20">Leucojum vernum</span><span style="color:231F20">), rumene otoke navadna kalužnica (</span><span style="font-style:italic;color:231F20">Caltha palustris</span><span style="color:231F20">), modre, vijoličaste in rožnate zaplate pomladanski žafran (</span><span style="font-style:italic;color:231F20">Crocus vernus</span><span style="color:231F20">), pljučniki (</span><span style="font-style:italic;color:231F20">Pulmonaria spp.</span><span style="color:231F20">) in petelinčki (</span><span style="font-style:italic;color:231F20">Corydalis cava, C. solida</span><span style="color:231F20">).</span></p><p><span style="color:231F20">Nenavadno nemirno kovinsko modro bleščanje v mlakah gozda je sicer lahko privid prestrašenega izgubljenca v močvirnem svetu, možno pa je, da smo priča izjemno redko videni svatbi žabe plavčka (</span><span style="font-style:italic;color:231F20">Rana arvalis</span><span style="color:231F20">). Poplavni gozd je dom ali pribežališče številnih živali: polžev, žuželk, pajkovcev, med vretenčarji pa dvoživk, plazilcev, ptic in sesalcev. Od slednjih se v gozdu skrivajo različni mali sesalci, na primer rovke in miši, med velikimi sesalci pa lahko, če smo sami in tiho, srečamo tudi jelena in divjo svinjo. Presenečeni, vendar posebej veseli smo lahko ob prizoru preleta nenavadno velike črne ptice z rdečimi nogami in prav takim kljunom: na črno štorkljo (</span><span style="font-style:italic;color:231F20">Ciconia nigra</span><span style="color:231F20">) ob razvpiti beli in manj plašni sorodnici, ki spleta gnezda na drogovih in dimnikih prekmurskih hiš, skoraj ne pomislimo. Črna štorklja skrije gnezdo v krošnje gozda.</span></p><div class="byline"><span style="color:808285">Valerija Babij</span></div></div><div class="teidiv1" id="index-body.1_div.4_div.4"><div class="pagebreak" id="pb.97">97</div><h2><span class="head"><span style="color:704214">Plavček</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS97.jpg" alt="" class="inline"/></div><p><span style="color:231F20">Ime plavček nosita dve živi bitji, značilni za Prekmurje: rastlina in žival. Vodna praprot plavček </span><span style="font-style:italic;color:231F20">(Salvinia natans)</span><span style="color:231F20">  je v Sloveniji izjemno redka rastlinska vrsta in jo najdemo samo v mrtvicah ob Muri v okolici Petišovcev in v Murski šumi. Poleti se lahko tako namnoži, da kot debela preproga povsem prekrije več kvadratnih metrov vodne površine. Posamezna rastlina je zgrajena preprosto, iz treh listov. Dva sta plavajoča, ovalne oblike, do 3 centimetre dolga. Na zgornji strani sta pokrita z dlačicami, med katere se ujame zrak, zaradi česar rastlina ne potone. Svetloba s takšne listne površine modrikasto odseva – od tod njeno ime. Tretji, potopljeni list je deljen v nitaste roglje, ki nadomeščajo korenine in srkajo hranilne snovi neposredno iz vode. Če rastlino pogledamo od blizu, bomo na dnu nitastih rogljev opazili rjave dlakave kroglice – s skupno steno obdane trosovnike, v katerih dozorevajo trosi. Cvetov pri plavčku ne iščimo, ker jih praproti nimajo!</span></p><div class="pagebreak" id="pb.98">98</div><p><span style="color:231F20">Drugega od obeh prekmurskih plavčkov pogosteje slišimo regljati v zboru, kot pa vidimo. Plavček ali barska žaba (</span><span style="font-style:italic;color:231F20">Rana arvalis</span><span style="color:231F20">)</span><span style="color:231F20">  je večino svojega življenja plašna žival; običajno ga ljudje, lomasteč skozi gozd, ne bomo opazili. Izjema je kratek čas pred koncem zime ali zgodaj spomladi, ko se žabe v velikem številu zberejo v plitvi vodi poplavnih gozdov, zamočvirjenih travnikov in v mrtvicah. Samcem se koža takrat obarva modro (od tod ime) in prične se nenavaden paritveni obred, ki traja le kak dan. Če nismo pravi čas tam, si takšen prizor lahko obetamo spet šele naslednje leto. Po parjenju namreč modra barva izgine in znova plašne rjave žabe nadaljujejo svoje skrito življenje v gozdni podrasti. Zgodi se, da je svatba tako množična, da nenavaden zvok in nemirno modro brbotanje uziramo, do kamor seže oko, naslednje leto – zaradi pomanjkanja vode ali toplote, ne vemo zagotovo – pa na istem mestu zaman oprezamo za modrimi ženini. Plavček ni pogosta žaba: živi predvsem v nižinah vzhodne Slovenije, največje populacije pa so prav v Prekmurju.</span></p><div class="byline"><span style="color:808285">Valerija Babij</span></div></div><div class="teidiv1" id="index-body.1_div.4_div.5"><div class="pagebreak" id="pb.99">99</div><h2><span class="head"><span style="color:704214">Črna jelša</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS99.jpg" alt="" class="inline"/></div><p><span style="color:231F20">Črna jelša (</span><span style="font-style:italic;color:231F20">Alnus glutinosa</span><span style="color:231F20">) je grm ali drevo s piramidasto krošnjo in temnim, vzdolžno razpokanim lubjem. Listi so temnozeleni, okroglaste oblike, po robu neenakomerno nazobčani, mladi so lepljivi (lat.</span> <span style="font-style:italic;color:231F20">glutinosus</span> <span style="color:231F20">= lepljiv). Rdečerjave, do 10 centimetrov dolge mačice so moška socvetja, s katerih veter zgodaj spomladi odnaša oblake cvetnega prahu. Manjša, vijoličasta ženska socvetja jeseni dozorijo v olesenela, do 2 centimetra dolga, črnorjava storžkasta soplodja, ki ostanejo na rastlini še čez zimo. Ime »črna« se nanaša predvsem na barvo lubja, pa tudi storžkov in odmrlih listov. Strokovno rodovno ime</span> <span style="font-style:italic;color:231F20">Alnus</span> <span style="color:231F20">naj bi bilo keltskega izvora in se navezuje na vodo.</span></p><div class="pagebreak" id="pb.100">100</div><p><span style="color:231F20">Črna jelša se posamič ali v manjših skupinah pojavlja na obrežjih spodnjega toka rek in potokov povsod po Sloveniji. Med domačimi drevesnimi vrstami uspeva na najbolj mokrih in poplavljenih rastiščih – druge lesne rastline bi ob toliko vode dobesedno utonile. Strnjeni gozd tvori samo v Prekmurju, kjer posamezna jelševa drevesa presegajo višino 30 metrov. Z analizo cvetnega prahu v različno starih zemeljskih plasteh so ugotovili, da je bila črna jelša vsaj od neolitika vseskozi prevladujoča lesna vrsta v nižinskem delu Prekmurja.</span></p><p><span style="color:231F20">Jelša ima uporaben in obstojen les, ki tudi v vodi ne gnije. Primeren je za izdelavo pohištva, podov, sodov, pip in cokel. Kogar skrbi vlaga v kosteh v posmrtnem življenju, si lahko omisli jelševo krsto.</span></p><div class="byline"><span style="color:808285">Valerija Babij</span></div></div><div class="teidiv1" id="index-body.1_div.4_div.6"><div class="pagebreak" id="pb.101">101</div><h2><span class="head"><span style="color:704214">Štorklja</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS101.jpg" alt="" class="inline"/></div><p><span style="color:231F20">V zavesti Slovencev je velika in veličastna bela štorklja (</span><span style="font-style:italic;color:231F20">Ciconia ciconia</span><span style="color:231F20">) tista, ki prinaša otroke. Geografsko je že po tradiciji vezana na panonski svet, v ožjem pojmovanju prav na območje kokošje glave, na katero nas spominja podoba Slovenije na zemljevidu. Potemtakem je štorklja zaščitni znak celotnega Prekmurja in ne le Sobočancev, ki so si jo v devetdesetih letih prejšnjega stoletja prisvojili in postavili v svoj občinski grb.</span></p><p><span style="color:231F20">Ker je štorklja simbol in je povezanih z njo veliko zgodb, vraž in verovanj, jo skrbno varujejo in ščitijo. Nekoč je menda vse Prekmurje iskalo in naposled tudi našlo divjega lovca, ki </span><span class="pagebreak" id="pb.102">102</span><span style="color:231F20">je streljal nanje. Prekmurski človek čuti tako bližino in prijaznost kot tudi posebnost in stisko te izjemne ptice, kar kaže na njegovo svojevrstno vez s tamkajšnjo pokrajino in njeno naravo. Dobro namreč ve, da če se godi dobro štorklji, bo dobro tudi njemu. Morda so zato Prekmurci še toliko bolj od pripadnikov drugih slovenskih »plemen« povezani z domačo pokrajino in tamkaj vztrajajočimi sorodniki, saj se zavedajo izrednega pomena, ki ga ima njihov ptičji simbol.</span></p><p><span style="color:231F20">Gnezda štorkelj so sestavni inventar večine prekmurskih naselij. Tako kot drugod po Evropi jih gradijo od srednjega veka dalje na objektih, ki jih je zgradil človek. Videti pa jih je mogoče tudi na vlažnih in sveže pokošenih travnikih. Ta dolgonogi trdokljuni ptič in človek torej že od nekdaj živita drug z drugim. Kdor pozna domačine, se mu to ne zdi nič čudnega. Štorklje so v zraku elegantne, na tleh pa precej nerodno delujoče živali. Prekmurci pa so znani kot dobri zidarji, pri čemer so dimniki, eno od gnezdišč štorkelj, še posebej pomembni. V Prekmurju imajo štorklje mir, saj Prekmurci ne vtikajo nosu k sosedovim in menda niso tako »fovšljivi« kot prebivalci nekaterih drugih slovenskih pokrajin. Zadnja leta so štorklje redne gostje ne le Podravja, temveč tudi nekaterih pokrajin osrednje in jugovzhodne Slovenije.</span></p><p><span style="color:231F20">Bela štorklja najraje gnezdi v vaških naseljih. Gnezda, nekatera od njih so stoin večletna, si splete na dimnikih, na slemenih in električnih drogovih, ponekod pa so ji postavili celo posebne »gnezdilne« drogove. Tovrsten drog bi koristil tudi marsikateremu Prekmurcu in Prekmurki, ki zadnje čase precej slabo skrbita za svoj zarod (par štorkelj ima od tri do pet mladičev), tudi zaradi iskanja partnerja izven štorklji ljubih </span><span class="pagebreak" id="pb.103">103</span><span style="color:231F20">krajev (učinkovita »kontracepcija« je menda tudi ta, da poliješ streho z oljem, s čimer štorklji onemogočiš pristanek …). Po enem od ornitoloških popisov so ugotovili, da se je »speljalo« več kot tri četrtine vseh izvaljenih mladičev.</span></p><p><span style="color:231F20">Pravimo, da je štorkljast tisti, ki hodi ali je na splošno precej neroden in okoren, vendar pa je štorklja v zraku vse prej kot štorasta. In morda se prav zaradi tega štorklje in ljudje ob Muri tako dobro ujemajo, saj so eni bolj spretni v tistem okolju, kjer so drugi manj, in obratno. Občasna neurja z močnim vetrom in točo ne prizanesejo niti štorkljam, ki uredijo zadeve precej hitreje (tudi s pomočjo Prekmurcev), kot pa traja, da Prekmurci prejmejo iz državne blagajne poplačilo za nastalo škodo na kmetijskih zemljiščih.</span></p><p><span style="color:231F20">Že ko smo drgnili šolske klopi, so nam vtepli v glavo, da je štorklja ptica selivka, ki se jeseni odseli v daljno, v resnici pa v osrednjo Afriko. Včasih, glede na zadnje zime oziroma podnebne spremembe se bo dogajalo to vse pogosteje, pa ostanejo v domačem gnezdu tudi prek zime. V tem so podobne domačinom, ki so šli pred desetletji – seveda ne prvič – množično s trebuhom za kruhom, predvsem v bližnje in tudi bolj oddaljene kraje z germanskim življem, zadnja leta pa se vse pogosteje za stalno vračajo v rodne kraje. Pred tem seveda poskrbijo za nič kaj prekmurski videz svojih »gnezd«, med katerimi so nekatera takih barv in oblik, da odganjajo tudi vsega hudega vajene štorklje.</span></p><p><span style="color:231F20">Seveda so glavni krivci za to, da je prvenstveno domovanje slovenskih štorkelj Prekmurje, tukajšnja poplavna ali močvirnata ravninska območja z okoliškim obdelanim svetom in gozdnimi zaplatami. Poleg ustreznega življenjskega okolja jim nudi </span><span class="pagebreak" id="pb.104">104</span><span style="color:231F20">domača pokrajina tudi raznovrstne »kulinarične« dobrote, v glavnem male živali. Glodavcev, deževnikov, ličink, majhnih plazilcev in dvoživk je namreč tu v izobilju. Krčenje mokrišč pomeni dolgoročno tudi zmanjševanje populacije prekmurskih štorkelj. V določenih svetlobnih razmerah lahko opazimo, da se njihova črna peresa bleščijo v vijoličnih in zelenkastih tonih.</span></p><p><span style="color:231F20">Ker se štorklja hrani z žabami, jo ogrožajo predvsem melioracije močvirnih travnikov. Zanimivo je, da imajo Prekmurci radi žabe, precej manj pa »žabarje« (Ljubljančane). Eni in drugi pa se že dlje časa sprašujejo, kako lahko štorklja prinese otroka in pajek odnese avto. Na srečo pa takih pajkov vsaj v Prekmurju (za enkrat še) ni ...</span></p><div class="byline"><span style="color:808285">Miha Pavšek</span></div></div><div class="teidiv1" id="index-body.1_div.4_div.7"><div class="pagebreak" id="pb.105">105</div><h2><span class="head"><span style="color:704214">Aqualutra</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS105.jpg" alt="" class="inline"/></div><p><span style="color:231F20">Ste že kdaj opazili senco, ki kot blisk švigne ob mostu čez cesto? Ste morda slišali za spretno vodno kuno, ki se v jutranjem svitu čofotaje podi po potoku, oz. plenilko, ki v temnih nočeh vztrajno obiskuje ribnik nad mlinom, dokler ne zmanjka rib? Če ste z Goričkega in imate radi naravo, zelo verjetno. Še prej pa je zaznala vas ona, glasnica neokrnjenega vodnega okolja, ki le pljuskne v vodo in izgine v neznano.</span></p><p><span style="color:231F20">Vidra (</span><span style="font-style:italic;color:231F20">Lutra lutra</span><span style="color:231F20">), skrivnostna vodna kuna, ki obvladuje potočke, potoke in akumulacijska jezera po vsem Goričkem, je danes ena najbolj ogroženih zveri v industrijsko razvitih evropskih deželah. Živi človeku prikrito življenje, lovi večinoma zvečer oz. pred svitom. Največ možnosti za srečanje z vidro ali znaki njene navzočnosti v Sloveniji ponuja prav Goričko. Lovci iz Prekmurja kot tudi opravljene raziskave so potrdile, da Goričko naseljuje sklenjena populacija vidre, ki se po </span><span class="pagebreak" id="pb.106">106</span><span style="color:231F20">koridorjih – Ledavi, Mačkovskem, Peskovskem potoku, Krki in Kobiljskem potoku – povezuje tudi z deli populacije v Avstriji in na Madžarskem.</span></p><p><span style="color:231F20">Zakaj je prav vidra tako pomembna? Pestrost živih vrst se vse bolj krči, nekatere vrste celo izginjajo in med te prištevamo tudi vidro. V času naših starih staršev so se še množično podile v razbrazdanih potokih in potočkih, danes tega ne moremo več potrditi. Kaj se zgodilo? Pregnali so jo škodljivi vplivi človeške civilizacije, katerih posledica se odraža v prizadetosti in ogroženosti živalskih in tudi rastlinskih vrst. In takšnim je namenjena posebna skrb, zanje veljajo posebni zakoni, mednarodni sporazumi in smernice.</span></p><p><span style="color:231F20">Prav zaradi simbolnosti vidrine vloge v naravi je občina Gornji Petrovci združila moči z Inštitutom LUTRA oz. njegovo lokalno enoto, ki domuje v Peskovcih, v novi zgradbi GL Kompas, in se leta 2004 lotila štiriletnega projekta LIFE NATURA z naslovom </span><span style="font-style:italic;color:231F20">Ohranjanje populacije vidre na Goričkem – faza 1 (AQUALUTRA)</span><span style="color:231F20">. Poleg dragocenih spoznanj o populaciji vidre na Goričkem se najvidnejši dosežek projekta LIFE nahaja Križevcih na Goričkem. Imenuje se</span> <span style="font-style:italic;color:231F20">Vidrin raziskovalni in turistični center AQUALUTRA</span><span style="color:231F20">, kjer je na ogled razstava o vidri, kraljici voda. Najpomembnejša naloga Aqualutre pa bo izobraževanje, informiranje in ozaveščanje o celovitem ohranjanju narave, o čemer bo vidra pripovedovala različnim ciljnim skupinam, od najmlajših in šolarjev do obiskovalcev panonskih termalnih kopališč ter Krajinskega parka Goričko.</span></p><div class="byline"><span style="color:808285">Klaudija Sedar</span></div></div><div class="teidiv1" id="index-body.1_div.4_div.8"><div class="pagebreak" id="pb.107">107</div><h2><span class="head"><span style="color:704214">Bukovniško jezero</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS107.jpg" alt="" class="inline"/></div><p><span style="color:231F20">Tam, kjer se ravninski del Prekmurja dvigne in prestopi prag Goričkega, tam, na jugovzhodnem delu gričkov, v dolini potoka Bukovnica, med prijetno hladnimi kostanjevo-bukovimi gozdovi, sredi neokrnjene narave se razprostira veliko bleščeče vodno zrcalo, kot všito v robove prekmurske dežele. To je Bukovniško jezero, še pred kratkim plitek in zamuljen potok, ki mu je ojezerjenje sprva omogočilo ribogojniško vlogo, zdaj pa postaja vse bolj turistična atrakcija. Darežljiva narava je namreč okolico Bukovniškega jezera prepojila z energijami in ustvarila zdravilni gaj, kakor so prepričani mnogi. Kdor sledi energijski osi preobrazbe, bo od Triglava prek Koroške in Štajerske dospel v Prekmurje in potovanje zaključil prav ob Bukovniškem jezeru, pri izviru svetega Vida.</span></p><div class="pagebreak" id="pb.108">108</div><p><span style="color:231F20">O zdravilnih močeh, ki jih narava tukaj z zvrhano mero ponuja obiskovalcem, so bili prepričani že leta 1828, ko so pri izviru zgradili samostan svetega Vida in ugotavljali, da izvirska voda blagodejno vpliva na vid. Novodobno množično romanje k izviru pa se je začelo leta 1999, ko je lendavski radiestezist Ilija Čosić okoli njega izmeril migetanje elementov. »Seva in trese« se predvsem na kopnem, okoli jezera, jezero samo pa prinese ribogojcem več kot pa onim, odprtim za pozitivne energije.</span></p><p><span style="color:231F20">Gaj petdesetih energijskih točk se razteza v obroču 450 metrov od izvira svetega Vida. Tukaj torej ni težav najti pravo za pozdravitev katere izmed številnih tegob. Kaj človeka teži, to že mora vedeti, in če v gaj vstopi z iztegnjenimi rokami, ga občutek privede tja, kjer mu najbolj godi. Ali pa si pomaga z zemljevidom energetskih točk, ki je na voljo obiskovalcem. Učinek bo zaznal le, če si bo vzel čas – potrebuje najmanj 50 minut, da skozi energetsko točko narava vzpostavi zdravilni stik s človekom.</span></p><p><span style="color:231F20">Skrbniki tega območja pravijo, da je obisk Bukovniškega jezera »obisk specializirane klinike, kjer posamezni viri obdelujejo izjemno konkretne tegobe«. Tako je tu najti točke za zdravljenje sladkorne bolezni, bolezni srca in ožilja, debelega črevesa, okončin, mišičja, luskavice, osteoporoze ali samo glavobola, odpraviti je mogoče probleme z žolčnimi in ledvičnimi kamni, se znebiti raznih alergij in mentalnih težav … Obstaja celo posebna točka, ki pripomore k odvajanju od kajenja, alkohola in mamil.</span></p><p><span style="color:231F20">Osrednja pozornost pripada še vedno izviru svetega Vida. Vodo iz njega obiskovalci lahko odnesejo s seboj, če le imajo pri roki stekleničko in dovolj potrpljenja za čakanje za posame</span> <span class="pagebreak" id="pb.109">109</span> <span style="color:231F20">zniki, ki si jo želijo natočiti cele galone. Toda blagodejna voda ni edina privlačnost izvira. Posebno moč daje tudi izrekanju zaobljub o zvestobi, zato je pravi kraj za sklenitev zakonske zveze. Če drugega ne, je Bukovniško jezero tista turistična destinacija, ki obiskovalcem poleg svoje naravne krasote ponuja še ugibanje o izvoru boljšega počutja, ki zagotovo izhaja iz obiska: Je plod zdravilnih energij na tem območju, avtosugestije ali le sprehoda po okolju, ki je človeku primarno?</span></p><div class="byline"><span style="color:808285">Jasmina Litrop</span></div></div><div class="teidiv1" id="index-body.1_div.4_div.9"><div class="pagebreak" id="pb.111">110-111</div><h2><span class="head"><span style="color:704214">Dobrovniške orhideje</span></span></h2><p><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span><span style="color:704214">»</span><span style="color:231F20">»</span></p><div class="figure"><img src="media/PS110.jpg" alt="" class="inline"/></div><p><span style="color:231F20">V kraju Dobrovnik v Prekmurju, ki leži tako rekoč na tromeji med Slovenijo, Hrvaško in Madžarsko, je leta 2003 zraslo nadvse zanimivo podjetje Ocean Orhids, ki se ukvarja z gojenjem orhidej falenopsis. Gre za edino proizvodnjo orhidej v Evropi, ki temelji na izkoriščanju geotermalne energije. Ustrezni pogoji za vzgojo orhidej skoraj ne obremenjujejo okolja. Letno vzgojijo do 1.200.000 orhidej, ki jih prodajajo na trgih v srednji in jugovzhodni Evropi. Prodaja poteka tudi prek nizozemske tržne kooperative Flora Holland, ki je s cvetlično borzo znana po vsej Evropi in svetu. Tesna povezava z Nizozemsko sega v čas, ko sta tam delala ustanovitelja podjetja, Roman Ferenčak in Tomaž Jevšnik.</span></p><p><span style="color:231F20">Podjetje pa ni namenjeno zgolj vzgoji in prodaji orhidej. V osrednjem rastlinjaku namreč najdemo tudi pravi tropski vrt. Poleg številnih vrst orhidej se tam nahajajo zanimive tropske in subtropske rastline s celega sveta. V visokem rastlinjaku lahko od blizu opazujemo bolj ali manj znane rastline z vseh kontinentov: banane, avokado, vanilijo, papajo, mango, ananas, ingver, karambolo in druge. Ogledamo si lahko živopisano zbirko f lamingovcev in bujne vzpenjalke.</span></p><p><span style="color:231F20">Tropski vrt se razprostira na 350 kvadratnih metrih z več kot 900 eksotičnimi primerki približno stotih rastlinskih vrst. V letu 2009 so uspeli vzgojiti tudi prve bananovce z užitnimi sadeži.</span></p><div class="byline"><span style="color:808285">Ivanka Huber</span></div></div></div></div></body></html>