<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Uvod: zakonska zveza, kriminal in morala</title><meta name="author" content="Dušan Kos"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Uvod: zakonska zveza, kriminal in morala</span></h1><div class="preface" id="index-front.1_div.4"><div class="pagebreak" id="pb.9">9</div><p>Knjiga govori o zaznavah in izživljanju ljubezni na Slovenskem do začetka 19. stoletja. Vsebuje besedilo dveh knjig, ki sem ju pod naslovom »Zgodovina morale« objavil leta 2015 in 2016. V njih sem poskušal predstaviti in ovrednotiti tiste vzvode, pravila, ravnanja in odklone, ki so v fevdalni in zgodnji meščanski dobi opredeljevali ljubezenske odnose od strasti, prijateljstva, ljubezni in osnovanja življenjske skupnosti, do težav, ki so preprečile združitev ali ovirale popolnost zveze po ideoloških teorijah, laiških predstavah in običajih; pa tudi o temnih straneh ne-ljubezni – nasilju in ljubezenskih deviacijah.</p><p>Najprej nekaj pojasnil o zasnovi knjige. Ljubezen in morala vsebujeta izjemno širok zbir družbenih pravil in subjektivnih zaznav o vsakdanjih posameznikovih čustvenih in splošnih družbenih ravnanjih. Če kje, ravno na polju zgodovine ljubezni, sovraštva in morale kažejo materialni viri in dejstva celo v najbolj splošnih stvareh velike razlike, tudi kontradikcije in vsaj na videz brez enotnih trendov; zelo pogosto je podoba vsaj v podrobnostih precej drugačna kot trdi teorija. Tu gre še za problem vloge osebnih izkustev, ki se jih sicer zavedamo, njihovim omejitvam pa se ne moremo izogniti. V presoji dogodkov in trendov se ne moremo otresti privzgojenih pričakovanj in zahtev sociološkega historicizma, ki predpostavlja razvojnost in gladko premikanje proti modernim časom. V resnici je vedno obstajalo več različnih struktur z različnimi hitrostmi, smermi in konci. Razloge sem poskušal pojasniti, včasih pa trdne razlage nisem našel ali se mi je zaradi raznovrstnih hipotez niti ni zdelo vredno iskati. To sem prepustil védenju in domišljiji bralca.</p><p>Moderna ljubezenska morala in etika, kot se kažeta iz zgodovinskih virov, sta se na Slovenskem začela vzpostavljati v 16. stoletju s humanističnim vpogledom v človeka <span class="pagebreak" id="pb.10">10</span>in njegove družbene odnose, s protestantskimi in prenovljenimi katoliškimi versko-filozofsko-moralnimi paradigmami ter premisleki o vlogi države. V tem obdobju sta obe veji oblasti, država in Cerkev, močno sodelovali, a se tudi nenehno pričkali in ovirali. Zato njuni ukrepi pri obvladovanju arhaičnih ljudskih mentalitet nikoli niso bili tako uspešni kot so si predstavljali. Ideološka podoba ljubezni in morale, ki sem jo dognal najprej po analizi pomena in podobe zakonske zveze, nato pa še po odnosu družbe do inkriminiranih ljubezenskih deviacij, zato ne ustreza vedno morali, ki je določala ljudsko kulturo in vsakdanjemu življenju dajala videz nasprotnih in različnih tokov. V 17. in 18. stoletju sta se npr. tesno prepletla frivolni plemiški galantizem in spolno veseljačenje s protestantsko-katoliškim moralizmom, ki je v 18. stoletju pomagal državi spolnost in čustva potisniti v intimno sfero. Privid, da oblasti lahko obvladajo nemoralo, so okrepile terezijanske in jožefinske državne sodne, upravne, cerkvene in šolske reforme ter razsvetljenstvo v drugi polovici 18. stoletja. Reforme so omogočile oblikovanje meščanske kulture in Cerkvi odvzele nadzor nad moralo, spolnostjo in zakonsko vezo, kar se je po okoli letu 1800 zaokrožilo v celovitem ideološkem in kazenskopravnem ovrednotenju in pregonu nedovoljenih dejanj.</p><p>V raziskavi sem se omejil na območje, ki danes po večini sodi v okvir države Slovenije: na nekdanje dežele Kranjska, južni predeli dežel Štajerske in Koroške, predeli Goriške in Istre, posegel pa sem tudi v bližnjo soseščino. Kljub domnevno majhnosti tega ozemlja, je treba vedeti, da je bilo za tako podrobno raziskavo izjemno zahtevno. Navsezadnje se vse podobne, tj. analitične raziskave o tej tematiki omejujejo še na bistveno ožja območja, pa si vseeno ne odrekajo pravici razglašanja širšokih hipotez. Osrednji časovni in geografski okvir omejujeta pozni srednji vek in zgodnji novi vek. Spodnji časovni mejnik se pokriva s pokristjanjenjem vzhodnoalpske regije v 8. in 9. stoletju, zgornji pa je konec 18. stoletja, ko je habsburška država prevzela celovit nadzor nad sodstvom, vero in moralo. Nekoliko pa sem posegel tudi v 19. stoletje, ko se je tudi na osnovi mentalitet in trendov iz prejšnjih stoletij oblikovala specifična meščanska družba in kultura, ki je na področju ljubezni in morale zaznamovala še 20. stoletje.</p><p>Izhajal sem iz arhivskega gradiva, ki je nastalo v poslovanju sodišč, saj so do državnih jožefinskih reform v osemdesetih letih 18. stoletja so široko polje intimnih odnosov obravnavala predvsem cerkvena, šele nato posvetna sodišča. Zakonska zveza je bila namreč dotlej božja institucija in zakrament, obenem pa civilnopravna pogodba. Cerkvenosodno gradivo je bilo za raziskavo zato ključno pri obravnavi zakonske zveze, gradivo posvetnih sodišč pa ga je dopolnilo pri civilnopravni in kazenski obravnavi moralnih deliktov.</p><p>Knjiga oziroma uporabljena metoda sta nekoliko drugačni kot se pričakuje od <span class="pagebreak" id="pb.11">11</span>znanstvenih zgodovinskih monografij. Predvsem ni izrazite kronološke strukturiranosti, čeprav zajema več kot tisočletno dobo. V bližnjem planu je zgodovina posameznega problema, njegovega razvoja in premen ter prelivanja z drugimi. Čeprav izgleda, da je bila struktura vnaprej natančno zasnovana, to ne drži. Navsezadnje je bilo 1000 strani rokopisa (iz obeh knjig) o tako široki, pogosto nelogični in zapleteni temi že tehnično težko urediti, kaj šele spraviti v razumljiv vzročno-posledični izgled. Nenehno so se mi odpirali novi pogledi na že opravljene raziskave, kar je seveda vplivalo na zasnovo besedila. Knjiga ima zato marsikje (namerno) ekstenzivno podobo, zlasti tam, kjer me je raziskovanje sicer usmerjalo naprej, a me zaradi prebliskov vračalo na začetek in skozi ovinke spet usmerjalo k precej nedoločenemu cilju.</p><p>Druga posebnost izhaja iz take zasnove. Nisem hotel napisati še ene dolgočasne zgodovinske knjige, ki po točkah obravnava posamezne probleme, marveč sem se proti problematiki ljubezenske morale podal po poti naracije in konkretnih zgodb. Seveda mora biti pri taki zasnovi vsaj glavna zgodba tako kompleksna, da z njo lahko pisec bralca uvede v široko temo, jo predstavi in pojasni postulate, nato pa postavi teze ali vse skupaj pusti pri domnevah.</p><p>Za to sem izbral primer razveljavljanja zakona plemenitih Ljubljančanov Marije Kajetane in Jošta Antona Ursini grofa Blagaya v letih 1769–1772, ki zaznamuje prvi del knjige (poglavje »Trdota je vrednota«). Osnovni vzrok zahtevka za proglasitev zakona za ničnega na ljubljanskem škofijskem sodišču je bila moževa spolna »impotenca«. Prek tega primera in s pritegnitvijo mnogih drugih, ki so izhajali iz kanonskih osnov za sklenitev zakonske zveze, sem v poglavju »Ljubezen, zakonska zveza in ovire do sreče« poskušal priti do podrobnih opredelitev razvoja ljubezenskih mentalitet in zakonske zveze – do oblik in načinov vzpostavljanja zarok in zakonskih zvez, njihovih ideoloških, pravnih, splošnih in posebnih materialističnih motivov (poroke med sorodniki), v poglavju »Rojstvo moderne ljubezenske morale na Slovenskem« ter »Virtualnost in resničnost zakonske ljubezni« pa do vloge čustev v (zunaj)zakonskem življenju, o socialnih in pravnih pogojih pri udejanjanju normalnih in deviantnih ljubezenskih vzorcev. S tem sem zajel velik del tistih ravnanj, ki so bila odvisna od družbenih moralnih zaznav oziroma morale.</p><p>V zahodnem zgodovinopisju je bilo v zadnjih štirih ali petih desetletjih dognanega veliko na polju zgodovine morale, zakonske zveze, podob ljubezni ter družinskega/zakonskega nasilja. Mnogo odličnih študij pa temelji na zapisih mnenjskih voditeljev in ideologov (v filozofiji, teologiji, pravu), ki ponujajo predvsem idejne in idealne poglede ter njihove odseve v visoki družbi in umetnosti. Gotovo je teorija vplivala na intelektualce, visoka umetnost na bogataše, oboje pa le posredno, z zamikom in v spremenjenih oblikah na večino (nepismenega) prebivalstva. Slabšim zaznavam <span class="pagebreak" id="pb.12">12</span>večine v medijih pa se v zgodovinskem smislu nikakor ne gre odreči: življenje je treba osvetliti tudi od spodaj, skozi dejanja in misli konkretnih ljudi.</p><p>Posameznikovi pogledi na moralo pa so izhajali iz versko-ideoloških in civilnopravnih utemeljitev, vsaj toliko pa tudi iz običajev in pričakovanj okolja, ki so določali meje deviantnosti, spolnih in emocionalnih fantazem ter zapletali ljubezen s svojimi nasprotji – s sovraštvom, nasiljem in spremembo čustev. Odsevi zapisane morale in z njo povezanih intimnih in družbenih vzorcev so bili razvidni zlasti v primerih poškodovanj normalnih stanj, ko je šele na sodišču prišlo do razkritja (tradicionalnih in posebnih) kodov v (zunaj)zakonskem življenju. Spolne ovire v zakonski zvezi so v medicinski in kanonski teoriji in praksi spadale med zelo zapletene. Težavnost opredelitve »impotence« in drugih reprodukcijskih ovir je namreč izhajala iz najširše ideološke opredelitve zakonske zveze in morale, saj je šlo za motnjo, ki je preprečevala božjo in stvarno popolnost ter veljavnost zakonske zveze.</p><p>Zato lahko prav skozi analizo zaznav spolne nesposobnosti v sodnih in laiških zapisih izvemo veliko o antropološki, psihološki in socialni večplastnosti spolnosti in ljubezni – tudi tisti izpred poroke, pomenu bolezni v socialnem okolju, pa tudi o zaročno-poročnih mentalitetah in normah, vmešavanju sorodstva v življenje zaljubljencev in zakoncev, pomenu materialnosti v čustvih, komunikaciji med zakonci in zaročenci, laganju in prekrivanju pomembnejših informacij s spolnimi težavami, razvoju tabuiziranja spolnosti, reakcijah javnosti na nedovoljene ljubezenske zveze in na zakonsko nasilje. In na koncu se nam splošna »morala« razkrije kot sestavni del vsakdanjega življenja do današnjih dni. O vsakdanji ljubezni in morali tako izvemo več kot iz teoretskih teoloških, filozofskih in pravnih diskurzov, ki sami na sebi nimajo potrditve v vsakdanjem življenju in so pogosto le družbeni ideal. Take zaznave so seveda pomembne zaradi določanja moralnih kodov in splošnih okvirjev, v katerih so se prerivale ljubezen, strast, materialistične strategije, sram in frivolnost, zato sem jim posvetil precej pozornosti v slovenskih okvirjih.</p><p>V zadnjih glavnih poglavjih, »Nasilna morala: razpadanje zakonske zveze, ljubezenske deviacije in njihovo uravnavanje« ter »Morala na poti v moderno dobo« bralcu predstavim še svet zunajzakonskih ljubezenskih strasti, nasilja in branilcev »prave morale«. Tu moram opozoriti, da je krščanstvu uspelo v splošnem premagati kmalu poganstvo in njegove kulturno-socialne običaje, ne pa povsem spremeniti človeške narave in običajev. Oblasti in ideologi so morali dovoliti tudi raznovrstne užitke. Cerkvi je pri tem priskočila na pomoč posvetna oblast, ki je s svojimi sredstvi in po svojih načelih nadzorovala in kaznovala nemoralo kot nevarnost za javni red, politično, gospodarsko in socialno trdnost družine in družbe. Oblasti so zato določale stopnjo nesprejemljivosti za težje moralne delikte. Posvetil sem se odzivanju javnosti <span class="pagebreak" id="pb.13">13</span>na nedovoljene zveze ter fizičnemu in verbalnemu nasilju proti posameznikovi in družinski časti. Oprezal sem za prelaganjem krivde na nedolžnega, na izgovore za ljubezenske/zakonske prevare in kriminal, vzroke, povode in okoliščine, v katerih je prišlo do nesoglasij, prevar, protinaravnih in protibožjih grehov, nasilja in v končni posledici – do uradnega in neuradnega ločevanja.</p><p>Sodno reševanje zakonskih in drugih konfliktov je bilo seveda le zadnja posledica kompleksnih razmer v družinskih mikrokozmosih, karierističnih, značajskih, medzakonskih in sorodstvenih razmerij in hierarhij, življenjskih stisk ter splet vseh mogočih okoliščin in kulturnih dejavnikov. Z njihovo podrobno preučitvijo lahko zaznamo kompleksnost (medspolne) morale. Bralec bo ob tem morda pogrešil daljše diskurze o nekaterih (danes perečih kriminalnih ali že dekriminaliziranih) spolnih vzorcih (npr. o posilstvih, prostituciji in homoseksualnosti), kakršni so v zadnjih desetletjih nastali v zgodovinopisju in vsak dan razburjajo našo družbo. Teh tem nisem namerno marginaliziral, toda o njih za čas pred letom 1800 v zbranih virih nisem našel podatkov. Dedukcija iz okolij, kjer so se zgodovinarji zaradi številnejših podatkov tem temam lahko posvetili, ali zgolj prepisovanje zakonskih odredb v raziskovalni stiski pa nista daleč od psevdoznanstvenega eklekticizma.</p></div></div></body></html>