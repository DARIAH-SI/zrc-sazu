<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Premessa</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head"><span class="pagebreak" id="pb.4"> [4] </span>Premessa</span></h1><div class="foreword" id="index-front.1_div.4"><p>Del ricco tesoro dei racconti resiani abbiamo scelto sette storie che riflettono la varietà del patrimonio di narrativa popolare a Resia, dove vive una comunità che continua una tradizione conservatasi praticamente fino ai nostri giorni. I racconti e gli altri testi di tradizione orale dell'archivio resiano, conservato presso l'Istituto di entologia slovena del Centro di ricerca sicentifica dell'Accademia slovena delle scienze e delle arti di Ljubljana, sono stati registrati su nastro magnetico negli anni sessanta e settanta dello scorso secolo dall'accademico dr. Milko Matičetov. Grazie alle sue straordinarie capacità di ricerca sul campo e di interazione con i portatori della tradizione, è riuscito a ottenere dai resiani dei meravigliosi racconti che possiamo definire vere e proprie perle di narrativa popolare. Una delle storie, la numero 6, è stata invece raccolta di recente da Roberto Dapit a Lischiazze e, inserita in questo contesto, vorrebbe dar prova di come la narrativa di tradizione orale a Resia continui a esistere. Nonostante sia opinione comune che stiamo assistendo al suo epilogo – e ciò vale del resto per tutta la tradizione orale – almeno i testi qui presentati testimonierebbero il contrario.</p><p>Le storie che possiamo ascoltare nella presente raccolta di registrazioni d'archivio sono state narrate nelle principali aree linguistiche resiane. Ciò consente anche di udire le quattro principali parlate resiane di Stolvizza, Oseacco, San Giorgio e Gniva.</p><p>Analogamente abbiamo cercato di tenere in considerazione la diversità dei racconti popolari resiani sul piano dei contenuti scegliendo innanzi tutto due fiabe fantastiche: la prima è intitolata <span style="font-style:italic">Il castello di Bombavello </span>(n. 1), che possiamo associare al tipo internazionale <span style="font-style:italic">La fuga magica / The Magic Flight </span>ATU 313; la seconda è <span style="font-style:italic">Quella del pesce </span>(n. 2), identificabile nel tipo <span style="font-style:italic">Amore e Psiche </span>/ <span style="font-style:italic">The Search for the Lost Husband </span>ATU 425. Abbiamo inserito anche una fiaba sul diavolo che nei racconti resiani si manifesta di frequente e appare come protagonista della fiaba n. 3, <span style="font-style:italic">Il marito, la moglie e il diavolo</span>, diffusa a livello internazionale e classificabile nel tipo <span style="font-style:italic">Il bambino venduto al diavolo / The Youth Sold to the Devil </span>ATU 810B*. Il diavolo appare anche nel racconto n. 4, <span style="font-style:italic">L'uomo che andò a vendere i buoi al mercato</span>, e presta aiuto a una veggente che però è in grado di indovinare quanto è accaduto all'uomo soltanto con l'ausilio del demonio e alla fine viene smascherata. Tra le numerose favole e storie di <span class="pagebreak" id="pb.5"> [5] </span>animali che caratterizzano il repertorio resiano ne abbiamo scelte due e precisamente <span style="font-style:italic">Gardiniza e la formica </span>(n. 5) associabile al tipo <span style="font-style:italic">La capra che non vuole andare a casa </span>/ <span style="font-style:italic">The Goat Who Would Not Go Home </span>ATU 2015 (oppure <span style="font-style:italic">La capra bugiarda </span>/ <span style="font-style:italic">The Lying Goat </span>ATU 212) e <span style="font-style:italic">La volpe che voleva misurare il monte Stožje</span>, n. 6. Della faticosa esistenza che i resiani conducevano nell'epoca del sistema economico agropastorale ci viene riferito nella storia n. 7, intitolata <span style="font-style:italic">A casa, a casa, Bruna, Maura! </span>In essa si narra di come una donna dall'alpeggio sia stata ricondotta a valle assieme ai suoi animali dopo la caduta della prima neve. Il nostro auspicio è che questo piccolo tesoro, che tramanda i sette racconti sia nella veste sonora che scritta, possa ridare vita alle storie narrate ormai mezzo secolo fa, permettendone la diffusione all'interno della comunità resiana o di altre comunità linguistiche, essendo ora apparse in più lingue. Del resto, come spesso ama ricordare Milko Matičetov, le fiabe per loro natura non conoscono frontiere.</p><div class="byline">Roberto Dapit, Monika Kropej</div></div></div></body></html>