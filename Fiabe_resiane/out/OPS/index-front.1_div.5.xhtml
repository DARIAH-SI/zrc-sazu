<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Spremna beseda</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Spremna beseda</span></h1><div class="foreword" id="index-front.1_div.5"><p>Iz bogate zakladnice rezijanskih pravljic smo izbrali teh sedem, da bi z njimi predstavili pestrost ljudskega pripovedništva v Reziji, kjer živi skupnost, ki govori slovensko narečje in je ohranila svoj jezik ter izročilo skozi stoletja do današnjih dni.</p><p>Pravljice in drugo rezijansko ustno izročilo, ki ga hrani Inštitut za slovensko narodopisje Znanstvenoraziskovalnega centra Slovenske akademije znanosti in umetnosti v Ljubljani, je na magnetofonske trakove posnel akademik dr. Milko Matičetov v šestdesetih in sedemdesetih letih minulega stoletja. Zahvaljujoč njegovi izjemni raziskovalni nadarjenosti – bil je mojster terenskega dela – je uspel iz ljudi izvabiti najlepše pravljice in povedke, lahko bi rekli kar prave bisere ljudskega pripovedništva. Eno izmed pravljic (št. 6) pa je nedavno posnel Roberto Dapit v Liščacih, in je vključena v ta izbor zato, da bi pokazali, kako ljudsko pripovedništvo v Reziji še naprej živi. Čeprav prevladuje mnenje, da smo priče njenemu epilogu – kar naj bi veljalo za vso ustno izročilo – vsaj tukaj predstavljene pripovedi tega ne izražajo.</p><p><span class="pagebreak" id="pb.6"> [6] </span>Pravljice, ki jih lahko poslušamo na tej zgoščenki, so bile zbrane iz arhivskih posnetkov in pripovedovane v vseh glavnih rezijanskih jezikovnih področjih oz. predstavljajo štiri različne govorne skupine rezijanskega narečja: Solbice, Osojan, Bile in Njive.</p><p>Prav tako smo skušali nakazati vsebinsko raznolikost rezijanskih ljudskih priavljic, zato smo izbrali dve čudežni pravljici, prva je pravljica <span style="font-style:italic">Grad Bombavelo </span>(št. 1), ki se uvršča v mednarodni pravljični tip <span style="font-style:italic">Čudežni beg </span>/ <span style="font-style:italic">The Magic Flight </span>ATU 313; druga pa je pravljica <span style="font-style:italic">Ta od ribe </span>(št. 2), ki ohranja spomin na antični mit <span style="font-style:italic">Amor in Psihe </span>/ <span style="font-style:italic">The Search for the Lost Husband </span>ATU 425. Vključili smo tudi pripovedi o hudiču, ki pogosto nastopa v rezijanskih pravljicah in povedkah, tokrat se pojavi kot protagonist v zgodbi <span style="font-style:italic">Mož, baba in hudič </span>(št. 3), ki je prav tako mednarodno razširjena in jo uvrščamo k pravljičnemu tipu <span style="font-style:italic">Otrok prodan vragu / The Youth Sold to the Devil </span>ATU 810B*. Vrag nastopa tudi v pravljici <span style="font-style:italic">Mož, ki je prodal vole </span>(št. 4), kjer pomaga vedeževalki, ki rešuje zagonetke le z njegovo pomočjo, a jo pri tem razkrinkajo. Izmed številnih rezijanskih basni in živalskih pravljic smo izbrali dve, in sicer o <span style="font-style:italic">Grdinici in mravljici </span>(št. 5), ki bi jo lahko uvrstili v mednarodni tip <span style="font-style:italic">Koza, ki noče domov </span>/ <span style="font-style:italic">The Goat Who Would Not Go Home </span>ATU 2015 (oz. <span style="font-style:italic">Lažniva koza </span>/ <span style="font-style:italic">The Lying Goat </span>ATU 212) in pa živalsko pravljico <span style="font-style:italic">Lisica, ki je hotela zmeriti goro Stožje </span>(št. 6). Življenje v tistih časih, ko so bili ljudje tod še odvisni od trdega kmečkega dela, pa nam pričara povedka <span style="font-style:italic">Domov, domov, Bruna Maura! </span>(št. 7), ki pripoveduje, kako se je žena, ki je čuvala krave in živino na planini, komaj rešila pred snežnim metežem in se s pomočjo svojih sinov vrnila nazaj v dolino.</p><p>Naša želja je, da bi s tem malim zakladom sedmih rezijanskih pripovedi v zvočni in pisni obliki, ponovno obudil k življenju pravljice, ki so jih pripovedovali pred petdesetimi leti, in da bi omogočili njihovo prepoznavnost znotraj rezijanske skupnosti, kakor tudi med drugimi jezikovnimi skupinami. Zato smo jih tudi predstavili v smislu sentence, ki jo je pogosto uporabljal Milko Matičetov: pravljice že po svoji naravi ne poznajo meja.</p><div class="byline">Monika Kropej, Roberto Dapit</div></div></div></body></html>