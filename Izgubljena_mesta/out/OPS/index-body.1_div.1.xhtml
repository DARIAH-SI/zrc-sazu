<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Maji in njihova dežela</title><meta name="author" content="Ivan Šprajc"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Maji in njihova dežela</span></h1><div class="ss1" id="index-body.1_div.1"><p style="body-txt-prvi-odstavek">Tropski gozd ima čudno moč. Neskončna zelena goščava zastira pogled, ovira gibanje in daje občutek nemoči; težave in nevarnosti prežijo na vsakem koraku. Toda nezamenljivi vonj po vlagi, bujno rastlinje, prhutanje ptic, katerih raznolikost in glasovi presegajo vsako domišljijo, kričanje opic in njihove razposajene akrobacije po vejah, celo brenčanje insektov, vse to so milijoni dražljajev, ki se trdno zasidrajo nekam v možganske celice in pustijo ne le globok vtis, temveč tudi željo po vrnitvi. Cvetovi, listi in plodovi najrazličnejših oblik, barv in vonjav, preperela debla orjaških dreves, ki so umrla naravne smrti, in živali vsemogočih vrst se združujejo v naravno lepoto, ki ji ni para, ki pa je obenem divja, neukročena in celo napadalna. Kot je leta 1937 zapisal v svoji knjigi <span style="font-style:italic">La tierra del chicle</span> mehiški pisec Ramón Beteta:</p><blockquote class="quote"><p>Med neštetimi zvijajočimi se koreninami je mogoče spregledati kače; milijoni žuželk, mravlje, orjaške kobilice, vsi se branijo in napadajo, celo rastline: tiste, ki nimajo trnov, izločajo jedke sokove, ali imajo strupene sadeže, ali ob dotiku povzročajo pekoče srbenje, ali pa njihova senca uspava. Obramba je pasivna, toda strahljivo učinkovita. Tu je človek suženj in tujec, vsiljivec in sovražnik. V zraku je samo močan vonj po organski materiji, ki fermentira; ne ve se, ali je ta vonj predhodnik novih življenj ali simptom nenehnega umiranja ...<span class="pagebreak" id="pb.7"> [7] </span><span id="ftn1_return"><a class="notelink" title="Ubaldo Dzib Can, Sicté: La tragedia del chicle de los mayas, Campeche: Gobierno del Estado de Campeche – Instituto de Cultura de Campeche, 2000, str. …" href="#ftn1"><sup>1</sup></a></span></p></blockquote><p>Tak je še vedno tropski gozd v osrednjem in južnem delu polotoka Jukatana. Količina padavin, ki jih prinašajo pasatni vetrovi s severovzhoda, narašča od severa proti jugu; zato je v severnem delu rastlinstvo precej nizko, ko gremo proti jugu, pa nizko goščavje prehaja v vse višji tropski gozd. Nižavja, ki se razprostirajo od Belizea in severne Gvatemale proti severu v mehiške države Campeche, Yucatán in Quintana Roo, so danes že precej poseljena, zlasti na severu, veliko manj pa v srednjem in južnem delu polotoka. Tropski gozd se že sam po sebi ne zdi posebno primeren za množično poselitev; dokaj negostoljubno pa je to okolje tudi zato, ker površinskih vodnih tokov, razen v južnem delu, tako rekoč ni. Kljub temu – ali pa mogoče prav zato, ker narava sama po sebi ni bila preveč radodarna – je prav v teh nižavjih dosegla višek razvoja ena najbolj sijajnih in zanimivih civilizacij v zgodovini človeštva.</p><p>Začetki sorazmerno enotne kulture, ki so jo ustvarila ljudstva, za katera danes uporabljamo skupno ime Maji, segajo v drugo tisočletje pr. n. št. Prvotno se je ime <span style="font-style:italic">Maya</span> nanašalo zgolj na jezik, ki se je ob prihodu Špancev govoril – in se še govori – v severnem delu polotoka Jukatana, danes pa ima širši pomen, saj z njim označujemo celotno skupino ljudstev, ki so živela na območju današnje jugovzhodne Mehike, Gvatemale, Belizea, El Salvadorja in zahodnega dela Hondurasa. Kultura Majev se je razvila v okviru širšega kulturnogeografskega območja, imenovanega Mezoamerika, ki ustreza srednjemu in južnemu delu današnje Mehike in severnemu delu Srednje Amerike, določa pa ga vrsta kulturnih prvin, ki so bile ob prihodu Špancev ljudstvom na tem ozemlju skupne. Prvi tovrstni elementi so se začeli oblikovati v drugem tisočletju pr. n. št., ko so se vzdolž južne obale Mehiškega zaliva pojavile prve razslojene, kompleksno organizirane družbe, nadaljnji razvoj pa je pripeljal do širitve Mezoamerike in – kljub veliki lingvistični <span class="pagebreak" id="pb.8"> [8] </span>raznolikosti in precejšnjim krajevno in časovno pogojenim variacijam – do vse večje kulturne enotnosti, ki je bila rezultat tako skupnih izvorov kot intenzivne kulturne interakcije; opažamo jo v gospodarstvu, ki je temeljilo na intenzivnem poljedelstvu (predvsem na gojenju koruze kot glavne prehranjevalne rastline), v podobnostih v monumentalni arhitekturi (najbolj očitno v templjih v obliki stopničastih piramid), pa tudi v družbeni organizaciji, umetnosti, religiji in koledarskem sistemu.</p><p>Zgodovino Mezoamerike običajno delimo na tri velika obdobja ali razvojne etape: predklasično (pribl. 2000 pr. n. št. – 200 n. št.), klasično (pribl. 200 – 900) in poklasično (pribl. 900 – 1521). Razvoju prvih razslojenih in urbanih družb v predklasični dobi je sledil klasični razcvet, opazen zlasti v umetnosti, arhitektonskih dosežkih in razvoju pisave, med značilnostmi poklasične dobe pa izstopajo intenzivne migracije, razširjanje novo nastalih kulturnih prvin, naglašena militarizacija in – predvsem na območju Majev – povečana politična razdrobljenost.</p><p>Deželo Majev, ki obsega okoli 400.000 km<sup>2</sup>, sestavljata dve bistveno različni geografski enoti: na severu se na kraškem in skoraj docela ploskem polotoku Jukatanu razprostirajo obsežna nižavja, v južnem delu pa se čez Gvatemalo, El Salvador, Honduras in mehiško zvezno državo Chiapas raztezajo gorske verige večinoma vulkanskega izvora. Območji se močno razlikujeta v podnebju, geoloških značilnostih, vegetaciji in razpoložljivosti naravnih virov.</p><p>Prvi ljudje so na ameriško celino prišli proti koncu zadnje ledene dobe iz Azije čez kopno ožino, ki je v tistem času zaradi nižje gladine morja povezovala oba kontinenta tam, kjer je danes Beringov preliv. V tisočletjih po koncu ledene dobe se je na območju kasnejše Mezoamerike razvilo poljedelstvo, ki je namesto lova in nabiralništva postajalo vse pomembnejši način preživljanja in pripeljalo do nastanka stalnih naselbin. Na jugovzhodu Mezoamerike je v drugem tisočletju pr. n. št. naraslo število stalno naseljenih skupnosti zlasti vzdolž pacifiške in karibske obale, torej v okolju, ki je poleg gojenja koruze in drugih rastlin omogočalo ribolov. Ugodne naravne okoliščine so omogočile naraščanje prebivalstva, in ko so se najprimernejši prostori zapolnili, so morale posamezne skupnosti, če so hotele preživeti, bolje organizirati proizvodnjo, porabo in izmenjavo dobrin: to so bili prvi koraki k nastanku države, do katerih je najverjetneje prišlo neodvisno na <span class="pagebreak" id="pb.9"> [9] </span>različnih koncih, čeprav so svojo vlogo gotovo odigrali tudi trgovski in drugačni stiki. Začetki družbenega razslojevanja odsevajo v vse večjih razlikah med posameznimi bivališči in pridatki v grobovih; tudi večje stavbe, običajno verskega značaja, razodevajo, da je bilo za njihovo gradnjo potrebno organizirano delo, kakršnega egalitarne skupnosti ne morejo opraviti. Naraščajoče obalno prebivalstvo je bilo sčasoma prisiljeno začeti kolonizirati tudi notranjost, ki je bila manj gostoljubna in je zato terjala še bolj učinkovito družbeno organizacijo. Gotovo je prav težjim razmeram v teh predelih pripisati, da so v prvem tisočletju pr. n. št. tako v višavjih na jugu kot v nižavjih na polotoku Jukatanu poleg manjših naselij zrasla tudi prva večja središča, katerih značilnosti pričajo o vse bolj kompleksni politični ureditvi. Poleg arhitekture, ki postaja v tem času vedno bolj monumentalna in raznolika, tudi razvoj rokodelstva, umetnosti, trgovine in pisave odraža vse večjo specializiranost za posamezne dejavnosti, torej visoko stopnjo delitve dela, ki jo omogoča samo neka oblika državne organiziranosti.</p><div class="figure"><img src="media/001.jpg" alt="Tipična pokrajina v osrednjem delu polotoka Jukatana." class="graphic"/><div class="caption">Tipična pokrajina v osrednjem delu polotoka Jukatana.</div></div><p><span class="pagebreak" id="pb.10"> [10] </span>Največja mesta predklasične dobe, središča večjih in manjših držav, so nastala v drugi polovici prvega tisočletja pr. n. št. prav v nižavjih s tropskim podnebjem in rastjem: v samem osrčju polotoka Jukatana, na severu današnje Gvatemale, ležijo arheološka najdišča Nakbé, Tintal, El Mirador in Wakná, ostanki obsežnih centrov z mogočnimi piramidalnimi svetišči, palačami in avenijami. V največjem, El Mirador, se dviguje piramida Danta, najbolj voluminozna stavba, kar so jih kdaj zgradili Maji. Tudi kasneje, v klasični dobi, je njihova kultura dosegla največji razcvet prav v nižavjih, ravno tam pa je doživela tudi največjo krizo in propad ob koncu tega obdobja: medtem ko je prebivalstvo višavij na jugu in severnega dela polotoka Jukatana, kljub spreminjajočim se usodam posameznih držav, živelo naprej, vse do prihoda španskih osvajalcev, so bila v osrednjih in južnih nižavjih v 9. in 10. stoletju zapuščena skoraj vsa nekdaj sijajna mesta. Vzroki za ta propad so še vedno predmet burnih debat, gotovo pa je k temu odločilno prispevala kombinacija prenaseljenosti, vse večjega pomanjkanja obdelovalne zemlje in dolgotrajnih suš v poznem klasičnem obdobju. Splošno pomanjkanje je ob nesposobnosti vladajočih struktur, da se s primernimi ukrepi prilagodijo novim okoliščinam, vodilo v razraščanje socialnih nemirov, v vse bolj uničujoče vojne med vedno krhkejšimi državami in, končno, v popolno sesutje okorelih institucij družbenega sistema.</p><p>Razkroj političnih struktur, brez katerih preživetje večjih skupnosti v težkih naravnih razmerah ni bilo mogoče, je pripeljal do drastičnega demografskega upada. Zapuščena mesta je polagoma pogoltnila džungla, ozemlje pa je odtlej marsikje ostalo skoraj povsem neposeljeno. V osrednjih nižavjih so bila redka naselja, na katera so naleteli prvi španski kolonizatorji, zgolj vasi s preprosto družbeno organizacijo in komaj zaznavnimi sledovi nekdanjega blišča. Zaradi lesa in izkoriščanja drugih naravnih virov so ti predeli postali zanimivi za moderni svet šele v 19. stoletju, ko so sem začeli prihajati tudi prvi popotniki in raziskovalci.</p></div><!--Notes in [div]--><div class="notes"><div class="note" id="ftn1"><span class="noteLabel">1. </span><div class="noteBody"><p>Ubaldo Dzib Can, <span style="font-style:italic">Sicté: La tragedia del chicle de los mayas</span>, Campeche: Gobierno del Estado de Campeche – Instituto de Cultura de Campeche, 2000, str. 19-20 (prev. I. Š.).</p> <p>Pri izgovorjavi izvirno zapisanih španskih besed naj bralec upošteva, da večina samoglasnikov in soglasnikov zveni približno tako kot v slovenščini, izjeme pa so naslednje:<span style="font-style:italic"> ch</span> se izgovarja kot »č«,<span style="font-style:italic"> z</span> kot »s«, <span style="font-style:italic">j</span> kot »h«, <span style="font-style:italic">ñ</span> kot »nj«, <span style="font-style:italic">c</span> pred <span style="font-style:italic">e</span> in <span style="font-style:italic">i</span> kot »s«, sicer kot »k«, <span style="font-style:italic">g</span> pred <span style="font-style:italic">e</span> in <span style="font-style:italic">i</span> kot »h«, sicer kot »g«, razen v skupinah <span style="font-style:italic">gue</span> in <span style="font-style:italic">gui</span>, ki se izgovarjata »ge« in »gi«,<span style="font-style:italic"> güe</span> in <span style="font-style:italic">güi</span> pa kot »gue« in »gui«;<span style="font-style:italic"> h</span> je nem, <span style="font-style:italic">y</span> in <span style="font-style:italic">ll</span> se izgovarjata kot glas, ki je nekje med »j« in »lj«, skupini <span style="font-style:italic">que</span> in <span style="font-style:italic">qui</span> pa kot »ke« in »ki«. Nekatera odstopanja od teh pravil veljajo za besede, ki izvirajo iz domorodnih jezikov. Soglasniška skupina <span style="font-style:italic">tz</span> zveni kot »c«, v besedah v majevskem (jukateškem) jeziku se <span style="font-style:italic">h</span> – ki je sicer v španščini nem – izgovarja, <span style="font-style:italic">c</span> se vedno (tudi pred <span style="font-style:italic">e</span> in <span style="font-style:italic">i</span>) izgovarja kot »k«, <span style="font-style:italic">k</span> in <span style="font-style:italic">dz</span> pa zvenita kot glotalizirana »k« in »c«. S črko <span style="font-style:italic">x</span> so Španci označili glas »š«, ki se je tako zapisoval ponekod v srednjeveški Španiji; ker pa se je ta glas v španščini izgubil, se <span style="font-style:italic">x</span> v besedah, ki izhajajo iz indijanskih jezikov, danes različno izgovarja: na območju Majev se ohranja izgovorjava »š« (npr. v toponimih <span style="font-style:italic">Uxmal</span>, izg. »ušmál«, <span style="font-style:italic">Xpujil</span>, izg. »špuhíl«), drugod pa je prešla v »h« (npr. <span style="font-style:italic">México</span>, izg. »méhiko«) ali »s« (npr. <span style="font-style:italic">Xochimilco</span>, izg. »sočimílko«). V vseh domorodnih imenih, ki so bila v rabi v predšpanskem času, se <span style="font-style:italic">x</span> seveda izgovarja kot »š«.</p></div> <a class="link_return" title="Go back to text" href="#ftn1_return">↵</a></div></div></div></body></html>