<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Kje je Pared de los Reyes?</title><meta name="author" content="Ivan Šprajc"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Kje je Pared de los Reyes?</span></h1><div class="ss1" id="index-body.1_div.20"><div class="pagebreak" id="pb.136"> [(136)] </div><div class="pagebreak" id="pb.137"> [137] </div><p style="body-txt-prvi-odstavek">Kmalu zatem, ko smo pustili za sabo Olvidado, je kolovoz znova zavil proti jugu. Teren se je spustil v Bajo El Laberinto, ki je bil suh in ni povzročal težav. Po nekaj kilometrih gostega grmičevja in nizkega drevja smo prevalili še zadnjo nizko vzpetino in pozno popoldne zapeljali na odprt, z visoko travo preraščen prostor – nekdanjo pristajalno stezo tabora Villahermosa.</p><p>Vožnja od Buenfila do Villahermose je trajala dobre štiri ure. Moj časovni rekord za teh 40 kilometrov, ki sem jih že velikokrat prevozil, je tri ure in deset minut, a sem ga dosegel le ob najbolj ugodnih razmerah – če vozilo ni bilo preveč natovorjeno in če na poti ni bilo ovir, kar pa se je le redko zgodilo.</p><p>Nekoč je bila Villahermosa pomembna <span style="font-style:italic">central chiclera</span>, zbirni center za čikle in kraj, kjer so se nabiralci lahko oskrbeli z vsem potrebnim. Posredniki so dragoceno surovino odvažali z manjšimi letali, za katera sta bili urejeni kar dve pristajalni stezi, izsekani skozi džunglo v obliki križa. Videz, ki ga daje Villahermosa danes, pa komajda upravičuje njeno ime, ki pomeni 'lepo mestece'. Pristajalni stezi sta preraščeni z visoko travo in grmičevjem. Od nekdanjih hiš je ostala samo ena, ki je deloma zidana, a jo je zob časa že močno načel; pred leti zgrajene, toda nedokončane stavbe nesojenega raziskovalnega centra se dvigajo iz šavja kot neprijetni dokazi zgrešene investicije, okoli njih pa so raztreseni kovinski in plastični sodi, okamenele vreče cementa, deske in podobna krama, ki priča o nenadni prekinitvi del.</p><p>Kljub vsemu je bila Villahermosa za nas ugodno mesto. V bližini je aguada, ki se skoraj nikoli ne izsuši. Namestili smo se v hišah in tako imeli manj dela z urejanjem tabora. Našli smo tudi pokrov kovinskega soda, ki je bil zelo primeren za peko tortilj.</p><p>Naslednje jutro sem Ciriacu naročil, naj s še dvema delavcema pregleda, kakšen je kolovoz, ki je nekoč povezoval Villahermoso s taborom La Esperanza, oddaljenim kakih 70 kilometrov proti severozahodu. Ob tem kolovozu naj bi namreč bile, nedaleč od Villahermose, večje ruševine, ki jih je poznal Ciriaco. Spomnil sem ga, da bomo tja šli z vozili in da naj zato pazi, da pri sekanju <span class="pagebreak" id="pb.138"> [138] </span></p><div class="figure"><img src="media/041.jpg" alt="Ob kolovozu, vrezanem preko nekdanjega mesta, ki smo ga poimenovali&#xA;                            Yaxnohcah, je videti profil tlaka, ki je prekrival trg, in ruševin&#xA;                            stavbe, ki je bila postavljena nanj." class="graphic"/><div class="caption">Ob kolovozu, vrezanem preko nekdanjega mesta, ki smo ga poimenovali Yaxnohcah, je videti profil tlaka, ki je prekrival trg, in ruševin stavbe, ki je bila postavljena nanj.</div></div><p>grmovja ne bodo puščali prekratkih štrcljev, ki bi lahko predrli gume. Preden sem končal, me je prekinil:</p><p>»Ne ne, sekali bomo dovolj visoko, dvajset ali trideset centimetrov, tako da bodo kolesa upognila štrclje.«</p><p>Čutil sem, da Ciriaco govori kot poznavalec, čeprav takrat še nisem vedel, kako dobro obvlada svoje delo.</p><p>Ostali smo uredili tabor, zatem pa enega od velikih plastičnih sodov, ki smo jih našli v Villahermosi, postavili na vozilo, se zapeljali do aguade in ga napolnili z vodo. Tako smo za pot proti zahodu povečali rezerve, ki so bile doslej omejene na dve petdesetlitrski posodi. Naš najstarejši delavec, don Germán, je bil zadolžen predvsem za red v taboru in pripravo hrane.</p><p>Ciriaco se je s svojo ekipo vrnil zvečer. Vsi so bili vidno izčrpani – nič čudnega, dan je bil zelo vroč – a je Ciriaco takoj <span class="pagebreak" id="pb.139"> [139] </span>pristopil k meni, da mi poroča o opravljenem delu. Že po nekaj besedah sem ga ustavil:</p><p>»Kasneje. Najprej popijte in pojejte, potem se pogovorimo.«</p><p>Prikimal je in umolknil, njegov pogled je bil povsem hladen, a šele kasneje se mi je zazdelo, da je prav od tistega trenutka njegov odnos do mene postal drugačen, manj zadržan. Najbrž je takrat prvič videl, da so v naši ekipi na prvem mestu osnovne potrebe vsakega posameznika: delo, zaradi katerega smo tu, je pomembno, a ne bolj kot človek, ki ga opravlja. Na naših odpravah je vedno marsičesa manjkalo, toda kar smo imeli, je bilo na razpolago vsem: kava, rum, sladkarije ali karkoli že. Načelo, ki sem ga skušal uveljaviti, je bilo: pri porabi bodimo racionalni, ampak dokler zaloge so, si jih delimo vsi, tako kot vse napore, nadloge in pomanjkanja.</p><p>Po večerji smo sedli k ognju in Ciriaco je povedal, da prvih nekaj kilometrov ne bo težav, zatem pa da je kolovoz precej zaraščen. Na križišču, od koder se od glavnega kolovoza, ki vodi proti severozahodu, odcepi drug v jugozahodno smer, so zavili na levo in prišli do aguade La Fama. Ciriacu sem namreč bil rekel, da je ta aguada za nas pomembna referenčna točka: Karl Ruppert omenja, da Pared de los Reyes, ki sem ga hotel najti, leži severozahodno od tabora La Fama.</p><p>Naslednji dan smo se odpravili z vsemi vozili in vso opremo iz Villahermose po kolovozu proti severozahodu. Potem ko smo očistili 5 kilometrov, smo pozno popoldne med visokimi drevesi našli primeren prostor za tabor. Od tam se je namreč teren začel spuščati v močno zaraščen <span style="font-style:italic">bajo</span>, ki zaradi nizke in trnaste goščave nikakor ni primerno okolje za tabor, razen tega nas je do ruševin, ki jih je poznal Ciriaco, ločil le še slab kilometer.</p><p>Ko smo naslednje jutro prečkali <span style="font-style:italic">bajo</span>, se je teren začel dvigovati in nizko rastje je prešlo v visoki <span style="font-style:italic">ramonal</span>, gozd z visokimi drevesi, med katerimi prevladuje vrsta <span style="font-style:italic">ramón</span><span id="ftn17_return"><a class="notelink" title="Brosimum alicastrum." href="#ftn17"><sup>17</sup></a></span>. Drevo ima okusne sadeže in, zanimivo, ruševine večjih majevskih mest so običajno prav na terenih, ki jih danes prekriva <span style="font-style:italic">ramonal</span>. Gotovo obstaja povezava med lastnostmi tal, ki so za rast teh dreves posebno primerna, in vzvišenimi tereni, ki so jih za večja naselja najraje izbirali Maji.</p><div class="pagebreak" id="pb.140"> [140] </div><div class="figure"><img src="media/042.jpg" alt="Pogled proti severovzhodu na mestno jedro najdišča Yaxnohcah (3D model:&#xA;                        Tomaž Podobnikar)." class="graphic"/><div class="caption">Pogled proti severovzhodu na mestno jedro najdišča Yaxnohcah (3D model: Tomaž Podobnikar).</div></div><p>Ruppertove odprave so uporabljale samo ozke mulovodske steze čiklerov. V drugi polovici 20. stoletja, ko je postalo pomembnejše izkoriščanje lesa, pa so z buldožerji odprli drvarske kolovoze, po katerih so lahko vozili tovornjaki in kakršen je bil tudi ta, po katerem smo hodili. Stroj, ki ga je odstrgal, je zapeljal prav čez osrednji del nekdanjega majevskega mesta: potem ko smo opazili nekaj ruševin na levi in desni, smo zakoračili v strm klanec, kolovoz se je ugreznil v nekakšen žleb in na obeh straneh smo ugledali profile tlaka nekdanjega trga: plasti drobnih kamnov, ki jih je prekrivala debela plast ometa!</p><p>Ko se je teren zopet zravnal, je Ciriaco pokazal na desno:</p><p>»Tu je.«</p><div class="pagebreak" id="pb.141"> [141] </div><div class="figure"><img src="media/043.jpg" alt="Material za gradnjo svojih stavb so Maji izsekali iz apnenčaste skalnate&#xA;                        podlage, ki marsikje moli iz tal, zato je večje in manjše kamnolome moč&#xA;                        najti na mnogih arheoloških najdiščih ali v njihovi neposredni bližini.&#xA;                        Kamnolom na sliki nam je vlil upanja pri prvem iskanju najdišča Pared de los&#xA;                        Reyes." class="graphic"/><div class="caption">Material za gradnjo svojih stavb so Maji izsekali iz apnenčaste skalnate podlage, ki marsikje moli iz tal, zato je večje in manjše kamnolome moč najti na mnogih arheoloških najdiščih ali v njihovi neposredni bližini. Kamnolom na sliki nam je vlil upanja pri prvem iskanju najdišča Pared de los Reyes.</div></div><p>Ustavili smo se. Le nekaj metrov stran je bilo med drevesi videti vznožje in del pobočja ogromne groblje kamenja. Tudi ko smo se približali, zaradi poraščenosti nismo mogli oceniti velikosti in višine stavbe. Povzpeli smo se po njenem južnem pobočju in stopili na precej obsežno ploščad, na kateri so štrlele kvišku ruševine treh manjših stavb: večja ob severnem robu, dve manjši pa na vzhodni in zahodni strani. Ugotovili smo, da smo na mogočni prisekani piramidi; rahla izboklina vzdolž južnega pobočja ruševine je dajala slutiti, da se je tam nekoč vzpenjalo stopnišče do gornje ploščadi, na kateri so stali trije templji. Triadna skupina! Stavbe s takšno konfiguracijo so bile v modi predvsem v pozni predklasični dobi, torej v času od 3. stoletja pr. n. št. do 3. stoletja n. št. Veliko jih je na severu sosednje Gvatemale, v pokrajini Petén, ki je z arheološkega vidika sorazmerno dobro raziskana. Prav tam so zrasla prva velika majevska mesta, med katerimi izstopajo Tintal, Nakbé in El Mirador.</p><p>Bežen pregled okolice piramide je razkril, da se stavbe precejšnjih razsežnosti nadaljujejo v vse smeri. Glede na piramido s triadno skupino je bilo prav verjetno, da smo sredi pomembnega <span class="pagebreak" id="pb.142"> [142] </span>predklasičnega centra, katerega obseg in značilnosti bo treba preučiti. To nalogo sem prepustil Atasti in Vaqueru, s Ciriacom in Raymundom pa smo se podali naprej po kolovozu proti severozahodu. Naš namen je bil locirati najdišče Pared de los Reyes, ki je glede na Lundellove in Ruppertove podatke moralo biti le nekaj kilometrov stran.</p><p>Cyrus Lundell poroča, da je njegova odprava 9. januarja 1932 ob zori odšla iz Villahermose po poti, ki je vodila proti zahodu vzdolž jugozahodnega roba nekdanjega calakmulskega jezera (Bajo El Laberinto). Potem ko so šli mimo opuščenega tabora La Fama, kjer so se leta 1929 z noži in puškami spopadli čikleri iz Campecheja in Gvatemale, so opoldne prispeli, kot pravi Lundell, do ene najbolj zanimivih majevskih ruševin, ki jo krasijo v štuku upodobljene človeške figure s turbani, podobnimi kronam, zaradi česar ji čikleri pravijo Pared de los Reyes, 'Stena kraljev'.</p><p>Kasneje, leta 1934, je Pared de los Reyes obiskala odprava Karla Rupperta. Njegovi podatki o položaju najdišča sovpadajo z Lundellovimi, a so bolj popolni. Ruppert pravi, da so se od aguade La Fama odpravili z mulami proti severozahodu in po dveh urah ježe prispeli do aguade Unión, ruševine Pared de los Reyes pa da so bile 10 do 15 minut hoda severozahodno od te aguade.</p><p>Ciriaco in nekateri drugi ljudje, s katerimi smo že bili govorili, so poznali aguado in bivši tabor La Fama, nihče pa ni slišal za kak tabor ali aguado po imenu Unión. Tokrat smo imeli s seboj prenosni računalnik s kartografskimi podatki, ki smo jih dobili na spletnem mestu mehiške Nacionalne komisije za poznavanje in rabo biodiverzitete (<span style="font-style:italic">Comisión Nacional para el Conocimiento y Uso de la Biodiversidad</span>). Ta državna ustanova je na podlagi letalskih fotografij izdelala karte poti, aguad, vegetacije in drugih elementov naravnega okolja na območju Calakmulske biosfere. Tako smo na teh kartah našli aguado La Fama, do katere so Ciriaco in njegova dva pomagača pred dvema dnevoma že prišli, pa tudi aguado, ki leži v ravni črti 6,5 kilometra severozahodno od aguade La Fama, torej na razdalji, ki – upoštevajoč vijugaste mulovodske poti – dokaj dobro ustreza dvema urama hoda, ki ju omenja Ruppert. Poleg tega smo ugotovili, da ta aguada leži 2,3 kilometra vzhodno od Ruppertovih koordinat za Pared de los Reyes, torej znotraj ranga znanih napak v koordinatah, ki jih daje Ruppert za razna najdišča. Zelo verjetno je bilo torej, da gre za aguado Unión.</p><div class="pagebreak" id="pb.143"> [143] </div><p>Da bi prišli do nje, smo vstavili njene koordinate v navigator GPS in najprej sledili opuščenemu kolovozu proti severozahodu, zatem pa smo na križišču, od koder je drug in še veliko bolj zaraščen kolovoz vodil proti severu, zavili na desno. Ob poti nam je vzbudil pozornost manjši kamnolom: na nekaj kvadratnih metrih so molele iz tal skale z nekaj gladko odrezanimi navpičnimi površinami. Takšni kamnolomi so zelo pogosti v bližini nekdanjih majevskih naselij; najdba nam je vlila dodatnega upanja, da smo na pravi poti, tudi zato, ker Ruppert poroča, da so med hojo proti aguadi Unión naleteli na kamnolom.</p><p>Izsekavanje poti je bilo tako naporno, da smo prišli do aguade šele pozno popoldne; bila je izsušena in prerasla z visoko travo. Takoj smo se morali obrniti, saj nas je do tabora ločilo dobrih </p><div class="figure"><img src="media/044.jpg" alt="V koreninah nekaterih vrst dreves je dovolj vode za nujne&#xA;                            primere." class="graphic"/><div class="caption">V koreninah nekaterih vrst dreves je dovolj vode za nujne primere.</div></div><p><span class="pagebreak" id="pb.144"> [144] </span>osem kilometrov. Vrnili smo se v trdi temi in povsem izčrpani. Za začetek sezone, ko smo bili še povsem brez kondicije, je bil ta pohod uničujoč. Nekaj požirkov viskija nam je pomagalo, da smo prišli k sebi, optimizem pa sta dvignila tudi Atasta in Vaquero: pri pregledovanju terena južno od piramide ob kolovozu sta naletela na skupine velikih stavb, raztresene na večji površini; čeprav še nista mogla ugotoviti, kako daleč segajo, je bilo jasno, da gre za obsežen in pomemben center. Ker je bilo to prvo veliko najdišče te sezone, se nam je porodila ideja, da ga poimenujemo <span style="font-style:italic">Yaxnohcah</span> ali 'Prvo veliko mesto'. Sklenili smo, da ga podrobneje pregledamo med kartiranjem, v drugi fazi sezone, zdaj pa se bomo posvetili iskanju ruševin Pared de los Reyes.</p><p>Po večerji smo obsedeli ob ognju, komarjev ni bilo, večer je bil skoraj romantičen in Ciriaco se je prvič razgovoril. Povedal je, da je pravzaprav iz Gvatemale in da je prišel v Mehiko kot mlad čiklero. Meja, ki poteka čez te neposeljene gozdove, še danes ni nikakršna prepreka, nekoč pa so čikleri redno hodili z ene na drugo stran; gozd je bil na obeh straneh, ljudje so govorili isti jezik in iskali isto dragoceno surovino. Ciriaco je nekega dne prišel v Villahermoso, da se oskrbi s potrebnim živežem. Čeprav je povsod vladal zakon džungle in močnejšega, spori pa so se marsikdaj končali z umori, se mu je na tej strani zdelo okolje bolj umirjeno in je ostal. Odjemalcev čikleja ni zanimalo, od kod so ljudje, temveč kako dobri delavci so. Ciriacovo zgodbo smo z zanimanjem poslušali, pogovor pa je neizogibno nanesel tudi na plenjenje ruševin, dejavnost, ki se ji je upiral le redkokateri čiklero. Povedal je, da tega na mehiški strani ni nikoli počel, prej v Gvatemali pa zelo pogosto. Govoril je o raznih najdiščih, na katerih je 'delal', o načinu kopanja, o predmetih, ki jih je našel, o naročnikih, o zaslužku, ki ni bil slab, a je izpuhtel tako hitro, kot je prišel … Če odmislimo nezakonitost tega početja, je bil občudovanja vreden profesionalec. Med vsemi domačini, ki sem jih spoznal, je bil Ciriaco edini, ki je o tem govoril brez dlake na jeziku. Seveda je vedel, da ga zaradi tega nihče ne more preganjati, nihče mu ničesar ne more dokazati. Kljub temu se mi je zazdelo, da nam je začel tudi zaupati. In kasneje je ob neštetih priložnostih dokazal, da je zaupanja vreden tudi sam.</p><p>Sredi noči nas je prebudila huda nevihta. Ker visečih mrež nismo z ničimer zaščitili pred morebitnim dežjem, smo jutro <span class="pagebreak" id="pb.145"> [145] </span>dočakali premočeni. Ob ognju smo se skušali ogreti in za silo posušiti stvari. Ciriaco je napomnil, da moramo naslednjič nabaviti polivinilno folijo. Čikleri se v vsakem taboru namestijo za več dni ali tednov in zato napravijo zavetišča s streho iz palmovega listja, v našem primeru pa se takšno delo ne bi izplačalo.</p><p>Da ne bi pri iskanju najdišča Pared de los Reyes vsak dan izgubljali preveč energije s pešačenjem, smo z Raymundom, Atasto, Vaquerom in Ciriacom vzeli najpomembnejšo opremo in se utaborili pri aguadi, ki smo jo našli prejšnji dan. Ker pa je bila izsušena, smo se z ostalimi delavci dogovorili, da ostanejo v prvem taboru in nam vsak dan prinesejo vodo.</p><p>V naslednjih treh dneh smo podolgem in počez prehodili območje severozahodno od aguade. Našli smo vrsto manjših ruševin, nekaj kamnolomov in celo ostanke iz kamnov narejene poti, ki je bila široka okoli dva metra, nad okoliškim terenom pa se je ponekod dvigala do višine metra in pol. Takšne poti, ki jih imenujemo z majevskim izrazom <span style="font-style:italic">sacbé</span> ('bela pot'), so povezovale naselja, pa tudi posamezne arhitektonske skupine znotraj posameznih mest. Čeprav Maji niso uporabljali kolesa – tudi v lončarstvu ne – in zato tudi voz niso imeli, so takšne poti ali ceste, v nekaterih primerih precej mogočne konstrukcije, močno olajševale gibanje, zlasti preko niže ležečih, gosto zaraščenih in v deževni dobi zamočvirjenih terenov (<span style="font-style:italic">bajos</span>). Naš <span style="font-style:italic">sacbé</span>, dolg okoli 800 m, je povezoval večjo skupino porušenih stavb z dvema kamnolomoma proti jugu.</p><p>Ciriaco je imel priložnost, da pokaže vrsto svojih sposobnosti. Ko nam je neko popoldne, ko smo bili še daleč od tabora, zmanjkalo vode, je vneto pregledoval drevje in končno našel, kar je iskal: drevo <span style="font-style:italic">álamo</span>, katerega korenine so se razpredale daleč naokoli. Izbral je eno, ki je bila skoraj vsa na površini, odstranil nekaj zemlje in jo s hitrima zamahoma mačete dvakrat presekal; iz okoli dva metra dolgega kosa, ki ga je iztrgal, se je nateklo za kak kozarec belkaste, a odrešujoče vode. Tokrat je bilo korenin dovolj, da smo si žejo vsaj za silo potešili, vendar dreves, ki zadržujejo vodo v koreninah – poleg omenjenega tudi <span style="font-style:italic">amapola</span> in <span style="font-style:italic">matapalo</span> – še zdaleč ni povsod na voljo.</p><p>Ob drugi priložnosti sva s Ciriacom, medtem ko sta Vaquero in Atasta risala skico manjše skupine ruševin, pregledovala teren zahodno od našega zasilnega tabora in zaslišala petje ptic, <span class="pagebreak" id="pb.146"> [146] </span></p><div class="figure"><img src="media/045.jpg" alt="Gnezda ptic ." class="graphic"/><div class="caption">Gnezda ptic <span style="font-style:italic">oropéndolas</span>.</div></div><p>imenovanih <span style="font-style:italic">oropéndolas</span><span id="ftn18_return"><a class="notelink" title="Psarocolius montezuma." href="#ftn18"><sup>18</sup></a></span>, ki si na drevesih napravijo značilna viseča gnezda. Te niso nikoli daleč od vode, je pripomnil Ciriaco, in to mu je dalo misliti, da je v bližini izsušene aguade, ob kateri smo taborili, še kakšna druga, ki ima vodo. Hotela sva jo najti, ne le zaradi vode, temveč tudi zato, ker suha aguada ob taboru nemara sploh ni bila aguada Unión in smo iskali na napačnem terenu. Čez čas je Ciriaco z mačeto pokazal med drevje: tu je nekoč bila mulovodska steza, <span style="font-style:italic">camino de arria</span>. Ker nisem videl nobene poti, mi je pokazal korenine dreves <span style="font-style:italic">ramón</span>, ki so jih nekoč oglodale mule. Ker so te steze vedno vodile od ene do druge aguade, sva ji sledila, vendar naju je pripeljala v neki <span style="font-style:italic">bajo</span>, kjer je ni bilo mogoče več prepoznati.</p><p>Razmere, v katerih smo delali, so nas iz dneva v dan bolj težile. Hranili smo se v glavnem s konzervami, prepečencem in krekerji, vode, ki so nam jo vsak dan mukoma prinašali, pa je bilo komaj za pitje in jutranjo kavo. Izplakovanju rok in obraza <span class="pagebreak" id="pb.147"> [147] </span>smo lahko namenili zelo skope količine, pa še te so imele vse manjši učinek: zaradi vsakodnevnega močnega znojenja je voda z zamaščene kože kar spolzela. Ni nam zmanjkalo volje, toda po četrtem dnevu prečesavanja terena smo morali priznati poraz: arheoloških ostankov sicer ni manjkalo, toda znamenite stavbe s štukaturami ni bilo nikjer. Pregledali smo obsežno območje in se od aguade pri našem taboru vsekakor oddaljili veliko več kot 15 minut hoda, ki jih omenja Ruppert, vse do koordinat, ki jih daje za Pared de los Reyes in ki padejo 2,5 kilometra severozahodno od aguade. Toda vsi napori so bili zaman. Ali je kraj zaklet? Je mogoče, da smo vendarle kaj izpustili? Ali pa aguada, pri kateri smo taborili, sploh ni bila Ruppertova aguada Unión?</p><p>Odgovor smo dobili šele naslednje leto.</p></div><!--Notes in [div]--><div class="notes"><div class="note" id="ftn17"><span class="noteLabel">17. </span><div class="noteBody"><span style="font-style:italic">Brosimum alicastrum</span>.</div> <a class="link_return" title="Go back to text" href="#ftn17_return">↵</a></div><div class="note" id="ftn18"><span class="noteLabel">18. </span><div class="noteBody"><span style="font-style:italic">Psarocolius montezuma</span>.</div> <a class="link_return" title="Go back to text" href="#ftn18_return">↵</a></div></div></div></body></html>