<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Rdeči kamen</title><meta name="author" content="Ivan Šprajc"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Rdeči kamen</span></h1><div class="ss1" id="index-body.1_div.36"><div class="pagebreak" id="pb.264"> [(264)] </div><div class="pagebreak" id="pb.265"> [265] </div><p style="body-txt-prvi-odstavek">Ekipa je delovala ubrano in učinkovito; Ciriaco je zbral odlične sodelavce, svoje kolege iz vasi Constitución, ki so svoje delo obvladali in se ga kljub celodnevnemu in celo nočnemu delu nikoli niso branili. Sam nas je čez mesec dni zapustil in odšel k nemški ekipi v Uxul, a je do takrat moja kamioneta na srečo že bila popravljena. Tritonski tovornjak je vozil Enrique, sicer poljedelec in čebelar, obenem pa spreten za najrazličnejša opravila; med drugim je na moji kamioneti odpravil vrsto manjših pomanjkljivosti. Tako kot mnogi Mehičani je tudi on nekaj časa delal v ZDA, a se je vrnil zaradi skrbi za svojo ženo in hčerko. Mačete so seveda vsi nadvse spretno vihteli, posebej pa je izstopal Mario, ki smo mu zaradi zagnanosti, s katero je podiral in odstranjeval vse, kar mu je bilo na poti, rekli kar <span style="font-style:italic">terminator</span>. Ciriacov sin Miguel je, ne da bi se o tem posebej dogovorili, prenašal totalno postajo in bil zadolžen za električni generator: Aleš je vsak večer iz aparata </p><div class="figure"><img src="media/083.jpg" alt="Octavio in Aleš pri delu v taboru." class="graphic"/><div class="caption">Octavio in Aleš pri delu v taboru.</div></div><p style="body-txt-prvi-odstavek"><span class="pagebreak" id="pb.266"> [266] </span>prenesel podatke na računalnik, jih obdelal in z Atasto sta pregledala rezultate, Miguel pa je zagnal generator, skrbel, da mu ni zmanjkalo bencina in dežural – četudi dremajoč na stolu – vse dotlej, ko je Aleš končal delo. Tu sta bila tudi José in njegov oče Lencho, ki ga je v zadnjih tednih zamenjal Moisés ali na kratko Moi, stari znanec, ki je bil z nami že v Oxpemulu. Dobrovoljna kuharica Magda je bila mojstrica terenske improvizacije in nas je z jedmi skorajda razvajala. Da so ji olajšali delo in se ji pri kuhanju ni bilo treba sklanjati, so ji fantje zgradili leseno ogrodje, na katerega so nasuli zemljo kot podlago za ognjišče (podobne 'štedilnike' iz desk uporabljajo po domovih); sestavili so tudi police za posodje in zaloge hrane, plastične mize in stole pa smo pripeljali s seboj: posodil nam jih prijatelj Bibiano, ki ima v Chetumalu gostinski lokal. To je bilo razkošje, ki ga je dopuščal tritonski tovornjak, na katerega smo lahko naložili marsikaj, med drugim tudi sode za vodo in električni generator, ki nam ga je posodil INAH.</p><p>Pri pregledovanju terena smo ugotovili, da urbano jedro sestavljajo trije kompleksi monumentalne arhitekture. V okolici smo naleteli na številne večje in manjše skupine stavb, ne da bi lahko ocenili pravi obseg nekdanjega naselja: preveč je bilo dela v osrednjem delu.</p><p>V zahodnem kompleksu, ki je največji, so na kakih 12 hektarjih površine razporejene stavbe okoli sedmih trgov na različnih nivojih; največji, na severozahodu, meri preko 100 metrov v dolžino in dobrih 60 v širino. Poleg masivnih podolgovatih stavb, nekdanjih elitnih rezidenc in upravnih objektov, smo našteli več piramidalnih </p><div class="figure"><img src="media/084.jpg" alt="Chactún, zahodni kompleks, pogled proti severovzhodu (model: Aleš&#xA;                            Marsetič)." class="graphic"/><div class="caption">Chactún, zahodni kompleks, pogled proti severovzhodu (model: Aleš Marsetič).</div></div><p><span class="pagebreak" id="pb.267"> [267] </span></p><div class="figure"><img src="media/085.jpg" alt="Na Steli 1 v Chactúnu Octavio kaže, kje je bil nekoč glif za uinale s&#xA;                            pripadajočo ničlo." class="graphic"/><div class="caption">Na Steli 1 v Chactúnu Octavio kaže, kje je bil nekoč glif za uinale s pripadajočo ničlo.</div></div><p>templjev, med katerimi najvišji dosega 23 metrov. V tako pomembnem mestu seveda ni mogel manjkati prostor za igro z žogo: tega smo našli zunaj vzvišenega terena, na katerem leži večina stavb, proti jugovzhodu. Ob igrišču smo zasledili vzporedni vrsti kamnov, ki sta kakih deset metrov vsaksebi vodili proti jugovzhodu, gotovo preostanek avenije, ki je nekoč povezovala zahodni in jugovzhodni kompleks, oddaljen od igrišča slabih 300 m.</p><p>Na letalskih fotografijah je bilo videti nekaj sto metrov proti zahodu aguado, ki je ležala v jugovzhodnem delu štirikotne zaplate s povsem drugačnim rastjem kot v okolici. Fotografije so dajale vtis, da gre za <span style="font-style:italic">acahual</span>, torej nedavno opuščeno njivo, ki jo je prerasla sekundarna vegetacija. Ko pa smo pregledali teren, se je izkazalo, da štirikotni in nekoliko udrt prostor ni <span style="font-style:italic">acahual</span>, temveč <span class="pagebreak" id="pb.268"> [268] </span><span style="font-style:italic">tintal</span>: bralec se bo nemara spomnil, da drevesa <span style="font-style:italic">tinto</span> običajno rastejo v mokriščih, torej na niže ležečih in občasno poplavljenih zemljiščih. Ugotovili smo, da je aguada – ki je bila ob našem obisku izsušena, prekrivala jo je visoka trava – najnižji del pravokotne udrtine; prav zato se še vedno najpogosteje napolni z vodo, toda sodeč po tintalu se občasno poplavi ali zamočviri tudi preostali del štirikotnika. Njegova pravilna oblika – in celo orientacija, ki se sklada z urbano traso celotnega zahodnega kompleksa – je kazala, da gre za umetno tvorbo, gotovo vodni rezervoar nekdanjih prebivalcev naselja. Vodne zbiralnike pravokotnega tlorisa, najbrž umetno razširjene in preoblikovane naravne aguade, so imela tudi druga majevska mesta, npr. Calakmul, Uxul in Becán. Glede na njihove dimenzije so bili to rezultati orjaških podvigov. Aleš je izračunal, da skupna prostornina vseh zgradb našega zahodnega kompleksa presega 100.000 kubičnih metrov; da so izkopali štirikotno udrtino, ki je merila okoli 220 metrov v smeri sever-jug, 170 metrov v smeri vzhod-zahod in je bila okoli 3 metre globoka, pa so morali Maji premakniti prav toliko ali še več materiala, ki so ga nakopičili ob robovih.</p><p>Jugovzhodni kompleks je manjši od zahodnega, a tudi tu na vzhodni in južni strani glavnega trga kipijo v nebo štiri piramide, visoke skoraj 20 m. Na eno od obeh piramid, ki omejujeta trg z južne strani, je prislonjen prostor za igro z žogo, okoli osrednjega trga pa je več manjših stavb, razporejenih okoli dvorišč in manjših trgov. Severovzhodni kompleks, ki ga od zahodnega loči slabih 200 metrov, je najmanjši, a tudi tu se nad osrednjim trgom, ki ga sicer obkrožajo manjše stavbe, dvigujeta dva preko 15 metrov visoka piramidalna templja. Vse tri gruče monumentalnih stavb obsegajo površino preko 20 hektarov.</p><p>Razlogov za navdušenje ni manjkalo: po obsegu in velikosti stavb se naše najdišče lahko kosa z Becánom, El Palmarjem, Nadzcaanom in še kakšnim drugim majevskim mestom v osrednjih nižavjih. Medtem ko sta Aleš in Atasta vodila meritve in vsak večer na računalniku sproti preverjala rezultate, je imel Octavio polne roke dela s preučevanjem kamnitih spomenikov, ki so kmalu postregli z nič manj vznemirljivimi podatki. Keramični fragmenti, ki smo jih nabrali na površini, so bili v večini iz pozne klasične dobe; da je mesto prav takrat doživelo svoj največji razcvet, pa so potrdili tudi napisi na stelah.</p><div class="pagebreak" id="pb.269"> [269] </div><div class="figure"><img src="media/086.jpg" alt="Desna stran Stele 1 v Chactúnu." class="graphic"/><div class="caption">Desna stran Stele 1 v Chactúnu.</div></div><p>Octavio se je najprej lotil stele, oblepljene s štukaturami, in ji pripisal številko 1. Med odstranjevanjem ruševinskega materiala, ki je v stoletjih zdrsel z bližnje stavbe in zasul vznožje stele, je odkril ne le keramiko, temveč tudi večje kose odpadlega štuka. Zdaj ni bilo nobenega dvoma več, da je bil datum res 9.16.0.0.0: našel je glif za uinale s številko 0, pa tudi fragment številke 16, ki je pripadala katunom. Med keramiko, ki je bila večinoma iz pozne klasične dobe, je bilo tudi več odlomkov figuralno oblikovanih kadilnic posebnega tipa, imenovanega Chen Mul. To je bila posebno zanimiva najdba, kajti takšne kadilnice so bile v rabi v pozni poklasični <span class="pagebreak" id="pb.270"> [270] </span>dobi, torej v zadnjih stoletjih pred prihodom Špancev! Takrat na tem območju že dolga stoletja ni bilo več mogočnih držav, nihče ni več gradil sijajnih stavb in postavljal stel z bahatimi podobami in napisi. Ostanki kadilnice pred našo stelo pa so razodevali, da tudi tedaj ozemlje ni bilo povsem izpraznjeno; še vedno so tu živeli ljudje, najbrž v majhnih in obubožanih skupinah, ki so bivale v skromnih vaseh. Arheološki podatki na nekaterih najdiščih pričajo, da so se tu in tam naselili v še uporabnih stavbah svojih prednikov, njihove stvaritve pa so občasno počastili z obrednimi darovi; tako kot Lacandoni v Chiapasu, ki so to počeli še sredi 20. stoletja, npr. v ruševinah Yaxchilána.</p><p>Čelna stran Stele 1 je bila zelo poškodovana; ohranjeni so bili samo spodnji deli človeške figure, gotovo vladarja, in tudi ti so bili izdelani iz štuka. Na stranskih površinah je bila čudna mešanica: glifi so bili najprej izklesani v kamen, kasneje pa so jih očitno izdelali še v štuku, ki je bil ohranjen le ponekod. Ob dnevni svetlobi ni bilo mogoče kaj prida razbrati, ko pa smo se nekega dne po večerji vrnili na najdišče, opremljeni s fotoaparati in močnimi svetilkami, smo obdelane površine osvetljevali iz različnih smeri in šele zdaj so se pokazali glifi, ki jih prej ni bilo mogoče prepoznati. Na desni strani se je ponovil datum koledarskega kroga, 2 Ahau 13 Zec, torej datum, ki na zadnji strani stele ni v celoti ohranjen, a smo ga pravilno rekonstruirali, sledila pa sta še dva hieroglifska bloka. Kot je pojasnil Octavio, napis pravi, da je na ta dan bil postavljen rdeči kamen.</p><p>»Rdeči kamen?« sem ga vprašal.</p><p>»Ja. Tu je izraz <span style="font-style:italic">tz’apah</span>, ki pomeni 'bil je postavljen' ali 'zapičen'.«</p><p>Z nami je bila tudi kuharica Magda; po večerji je imela čas in smo jo tokrat prvič pripeljali, da vidi, zakaj smo tu in s čim se pravzaprav ukvarjamo. Magda je kot otrok prišla iz Chiapasa in je govorila jezik chol.</p><p>»Kako rečete 'zapičiti' ali 'postaviti pokonci'?« jo je vprašal Octavio.</p><p>»<span style="font-style:italic">Tz'pê</span>«, je odvrnila Magda.</p><p>»No, takrat so rekli <span style="font-style:italic">tz’apah</span>«, je odvrnil Octavio. »In to je tu zapisano«.</p><p>»Kaj res?« jo je začelo zanimati.</p><div class="pagebreak" id="pb.271"> [271] </div><div class="figure"><img src="media/087.jpg" alt="Gornji fragment Stele 12, postavljen na glavo v vogalu igrišča v zahodnem&#xA;                        kompleksu Chactúna. Relief prikazuje obraz vladarja z naglavnim okrasjem in&#xA;                        odprto žrelo kače (risba: Octavio Esparza)." class="graphic"/><img src="media/088.jpg" alt="Gornji fragment Stele 12, postavljen na glavo v vogalu igrišča v zahodnem&#xA;                        kompleksu Chactúna. Relief prikazuje obraz vladarja z naglavnim okrasjem in&#xA;                        odprto žrelo kače (risba: Octavio Esparza)." class="graphic"/><div class="caption">Gornji fragment Stele 12, postavljen na glavo v vogalu igrišča v zahodnem kompleksu Chactúna. Relief prikazuje obraz vladarja z naglavnim okrasjem in odprto žrelo kače (risba: Octavio Esparza).</div></div><div class="pagebreak" id="pb.272"> [272] </div><p>»Ja ja, oni so pisali v vašem jeziku. No ja, malo se je spremenil, ampak odkar je bila postavljena ta stela, je preteklo več kot tisoč let!«</p><p>»In kaj še piše?« je bila radovedna Magda.</p><p>»Spodaj piše, da je bil takrat postavljen ali zapičen rdeči kamen.« Pokazal je z roko: »Tale znak je <span style="font-style:italic">tun</span> ali kamen …«</p><p>»Ja ja, kamen; nekateri rečejo <span style="font-style:italic">šahlel</span>, drugi pa <span style="font-style:italic">tun</span> …«, se je razgrevala Magda.</p><p>»… in pred njim je glif, ki ga beremo <span style="font-style:italic">chac</span>, kar pomeni 'rdeč' ali 'velik',« je nadaljeval Octavio. »Čisto primerno ime za stelo, saj ni samo velika ampak je bila očitno tudi rdeča: na hrbtu je na štukaturah marsikje ohranjena rdeča barva.«</p><p>»Chactún torej?« sem vskočil. »Tu piše, da je bil postavljen rdeči kamen, <span style="font-style:italic">chactún</span>?«</p><p>»<span style="font-style:italic">Tun</span> je jasen, predpona je precej erodirana, ampak za tole, kar se vidi, nimam boljše razlage. Ja, <span style="font-style:italic">chactún</span>,« je potrdil Octavio. »Mogoče pa lahko tole najdišče poimenujemo kar Chactún?«</p><p>Že več dni smo se ugibali, katero ime bi bilo najbolj primerno za tako sijajno mesto.</p><div class="figure"><img src="media/089.jpg" alt="Enrique in José med izkopavanjem fragmentov Stele 18 v vogalu igrišča v&#xA;                        jugovzhodnem kompleksu Chactúna." class="graphic"/><div class="caption">Enrique in José med izkopavanjem fragmentov Stele 18 v vogalu igrišča v jugovzhodnem kompleksu Chactúna.</div></div><div class="pagebreak" id="pb.273"> [273] </div><p>»Odlična ideja!« sem se takoj strinjal. »Tale stela je gotovo ena najbolj izstopajočih karakteristik najdišča. Edinstvena je; ima hieroglife, izdelane v štuku; ali poznaš kaj podobnega drugod?«</p><p>»Kolikor se jaz spomnim, nikjer drugod ni takih spomenikov,« je odvrnil Octavio.</p><p>»Poleg tega so tu ostanki rdeče barve, pa še napis pravi, da je bil to rdeči kamen. In kolikor vem, ni nobenega drugega najdišča, ki bi se imenovalo Chactún.”</p><p>»Ne,« je po premisleku odkimal Octavio. Tudi Atasta se je strinjal, tako da je bila odločitev jasna: najdišče bomo poimenovali Chactún.</p><p>Glifi na levi strani so postregli s še enim zanimivim podatkom. Tam je bilo ime Aj K'inich B'alam; imeli smo torej ime vladarja, ki je s postavitvijo stele proslavil zaključek katuna.</p><p>Stela 1 je bila tako edinstvena, da sem o najdbi obvestil Nacionalni inštitut za antropologijo in zgodovino in predlagal, da z restavratorskimi posegi zadržijo nadaljnje propadanje štukatur. Inštitut je nemudoma reagiral: iz Centra INAH v Campecheju so poslali restavratorsko ekipo, ki je opravila najnujnejša dela, mi pa smo spomenik zaščitili z improvizirano streho.</p><p>Med kartiranjem in pregledovanjem najdišča in okolice smo našteli kar 20 stel in 15 oltarjev cilindričnih in ovalnih oblik, toda pravo število je bilo gotovo večje, ker so marsikje ležali fragmenti, za katere ni bilo mogoče ugotoviti, kolikim izvirnim spomenikom pripadajo. Med oltarji sta bila samo dva okrašena z reliefi. Več stel je bilo močno zlizanih, ali pa sploh nikoli niso bile reliefno obdelane. Vse spomenike smo oštevilčili in dokumentirali, nekaterim pa je Octavio posvetil posebno pozornost, ne samo zaradi reliefov temveč tudi zaradi položajev, v katerih smo jih našli.</p><p>V severozahodnem vogalu igrišča v zahodnem kompleksu je molel iz tal kamen, na katerem je bilo videti reliefno izdelane motive. Bil je precej zasut z ruševinskim materialom, ki ga je Octavio s svojima sodelavcema začel odstranjevati, pri čemer je skrbno dokumentiral vse plasti in profile. Ko je dosegel spodnji rob pokonci stoječega kamna, je postalo jasno, da gre za fragment stele; na njenih stranskih površinah je bilo videti številke, nikakor pa nismo mogli uganiti, kaj predstavlja dobro ohranjen relief na njeni široki strani, ki je gledala proti igrišču.</p><div class="pagebreak" id="pb.274"> [274] </div><p>Noč je znova pokazala svojo moč. Z vseh možnih kotov smo osvetljevali stelo, ki je dobila številko 12. Dolgo časa brez uspeha, Octavio je nejevoljno mrmral in odkimaval z glavo, dokler ga ni končno prešinilo:</p><p>»Že vem!« je zavpil z glasom, kakršnega je moral imeti že Arhimed, ko je zaklical svoj slavni <span style="font-style:italic">Heureka!</span> »Stela je postavljena na glavo! Pravzaprav je to samo njen gornji fragment.«</p><p>Vsi smo začeli obračati glave in polagoma lahko prepoznali motiv: relief je prikazoval obraz v profilu z bogatim naglavnim okrasom, ki so ga sestavljale tri božanske maske, naložene druga nad drugo, in perjanica; oseba, gotovo vladar, je gledal na levo proti močno stiliziranemu zevajočemu žrelu kače. Podobni prizori so upodobljeni tudi na drugih stelah, čeprav pomen zevajoče kače raziskovalci različno razlagajo. Na eni od stranskih površin sta bili ohranjeni številki 9 in 16, na drugi pa nekaj glifov z astronomskimi podatki o Luni, kakršni zelo pogosto spremljajo datume na stelah. Datum seveda ni bil popoln, ker je manjkal spodnji del stele.</p><p>»Če so tudi tu ovekovečili zaključek katuna, kar je še najbolj verjetno, je bil datum 9.16.0.0.0, torej isti, kot je zapisan na Steli 1,« je razmišljal Octavio. »Če je tako, je na tem kosu najbrž upodobljen prav Aj K'inich B'alam, čigar ime je na Steli 1.«</p><p>Seveda ni bil Aj K'inich B'alam tisti, ki je dal postaviti stelo v vogal igrišča. Tu je bil samo njen gornji fragment, pa še ta je bil postavljen na glavo. Spodnjega dela nismo našli. Le kje je stala prvotno, ko jo je sredi 8. stoletja posvetil vladar, ki je želel proslaviti konec koledarskega obdobja? Kdaj in zakaj so stelo prelomili in njen gornji del uporabili kot vogelni kamen igrišča? V materialu, ki ga je med izkopavanjem odstranil Octavio, je bila pomešana keramika iz zgodnjega in poznega klasičnega obdobja. Igrišče je torej najbrž stalo še preden je bila posvečena stela, njen gornji kos pa so vgradili šele pri kakšni kasnejši prezidavi. Kakšen odnos so imeli tisti, ki so to naredili, do vladarja, ki je bil na spomeniku upodobljen? Ali je še živel v njihovem spominu? So bili do njega sovražno nastrojeni in so ga zato postavili na glavo? Ali jim preprosto ni bilo mar? Morda niti hieroglifov niso več znali brati?</p><p>To so vprašanja, na katera še vedno nimamo odgovorov. A tudi mnogi drugi spomeniki v Chactúnu razodevajo, da je po obdobju veličine, ki jo odsevajo stele z napisi, v mestu prišlo do prelomnih sprememb; morda se je zamenjalo celó prebivalstvo.</p><div class="pagebreak" id="pb.275"> [275] </div><div class="figure"><img src="media/090.jpg" alt="Sestavljena fragmenta Stele 18 v Chactúnu." class="graphic"/><img src="media/091.jpg" alt="Sestavljena fragmenta Stele 18 v Chactúnu." class="graphic"/><div class="caption">Sestavljena fragmenta Stele 18 v Chactúnu.</div></div><p>Tudi igrišče v jugovzhodnem kompleksu ima na treh vogalih fragmente stel. Severozahodni vogelni kamen je spodnji fragment stele z ostanki reliefa; gornjega dela nismo našli. Med izkopavanjem je Octavio s sodelavcema naletel na skoraj 300 obdelanih kremenastih kosov, ki so bili tja bržkone položeni kot daritev. Tudi severovzhodni vogelni kamen je fragment stele, tokrat gornji, na katerem je moč razbrati začetek datuma dolgega štetja, ki pa ga ni mogoče rekonstruirati. Največje presenečenje pa nas je čakalo na jugozahodnem vogalu. Tu sta bila kot vogelna kamna uporabljena fragmenta iste stele – dobila je številko 18 –, gornji postavljen na glavo. Ko so ju fantje sestavili, smo na čelni in zadnji strani uzrli dobro ohranjeni in razkošno opravljeni postavi, izdelani v reliefu. <span class="pagebreak" id="pb.276"> [276] </span>Ali gre za isto osebo, ni mogoče zatrditi, kajti napis na straneh vsebuje samo datum in astronomske podatke o Luni. Spet gre za konec katuna, le da je v tem primeru datum 9.15.0.0.0 4 Ahau 13 Yax (18. avgust 731), torej dve desetletji zgodnejši od tistega na Stelah 1 in 12.</p><p>Isti datum je vklesan tudi v Stelo 14, prav tako v jugovzhodnem kompleksu. Na masivni ploščadi pred manjšo piramidalno stavbo je molela iz tal komaj kakih 70 centimetrov in na njenih straneh so bili jasno vidni hieroglifi. Ko jo je začel odkopavati, je Octavio pričakoval, da bo tudi tu naletel zgolj na fragment, a se je zmotil. Stela je bila cela, polega tega je naletel na zid, ki je deloma zakrival njeno čelno stran, na kateri so bili ohranjeni kosi reliefno obdelanega štuka – le nekaj fragmentov nekdanje podobe vladarja. Stela je segala tako globoko, da ji sploh ni prišel do konca; potrebna bi bila bolj obsežna izkopavanja, za katera nismo imeli ne časa ne dovoljenja. Datum je kljub temu lahko prebral, ostalo pa je vprašanje: zakaj so steli, kdove koliko časa po tem, ko so jo postavili, prislonili zid, ki je najbrž omejeval sobo v kakšni stavbi, še kasneje pa so vse skupaj zasuli in pustili, da je samo manjši del spomenika štrlel iz novo nastale ploščadi?</p><p>Tu so bili še drugi primeri preoblikovanja in sekundarne rabe spomenikov. Stela 3 je bila najdena v več kosih na enem od trgov zahodnega kompleksa: trije fragmenti, ki so sestavljali spodnji del, so ležali okoli 15 metrov od gornjega dela, ki je bil postavljen pokonci, komaj vkopan v tla trga. Na glavnem trgu jugovzhodnega kompleksa je štrlel iz tal fragment Stele 15 z nekaj nečitljivimi glifi; tja je bil namerno postavljen, saj ga je podpiral manjši obdelani kamniti blok. Na istem trgu je bil najden tudi fragment Stele 16 v podobnem položaju, pa tudi več kosov cilindričnega oltarja, ki je imel na obodu upodobljene ležeče ujetnike in nekaj močno poškodovanih glifov; ko ga je Octavio sestavil, je ugotovil, da gornji del oltarja manjka. Podobnih primerov je bilo še nekaj in jih poznamo tudi na nekaterih drugih najdiščih majevskih nižavij, še vedno pa zanje nimamo prepričljive razlage.</p><p>Potem ko je restavratorska ekipa opravila svoje posege na Steli 1, se je o najdišču raznesel glas po INAH-u. Sporočili so mi, da bi radi poslali novinarsko ekipo, da o najdbi sestavi poročilo za medije; INAH ima namreč posebno Upravo za sredstva za obveščanje. Ekipa je prišla proti koncu terenske sezone in opravila <span class="pagebreak" id="pb.277"> [277] </span></p><div class="figure"><img src="media/092.jpg" alt="Ko smo našli Stelo 14 v Chactúnu, je samo njen gornji del molel iz&#xA;                            zemlje." class="graphic"/><div class="caption">Ko smo našli Stelo 14 v Chactúnu, je samo njen gornji del molel iz zemlje.</div></div><p>svoje delo. Medtem se je pokvaril generator in ker Aleš ni mogel več prenašati podatkov, smo z novinarji odšli vsi. Že med vožnjo v Xpujil je začelo močno deževati. Čez dva dni je bil generator popravljen, dež pa ni ponehal in, ko smo se 4. junija kanili vrniti, tritonski tovornjak zaradi razmočenega in spolzkega terena ni mogel premagati že prvega – in najbolj izrazitega – klanca <span class="pagebreak" id="pb.278"> [278] </span></p><div class="figure"><img src="media/093.jpg" alt="Izkopavanje Stele 14 v Chactúnu je razkrilo zid, prislonjen na njeno&#xA;                            prednjo stran." class="graphic"/><div class="caption">Izkopavanje Stele 14 v Chactúnu je razkrilo zid, prislonjen na njeno prednjo stran.</div></div><p>na kolovozu. Po večurnih naporih smo morali priznati poraz; blatne odseke bi gotovo še teže prevozili.</p><p>Pozno zvečer smo se vrnili v Río Bec Dreams, delavci pa so odšli domov v svojo vas – dokler dež ne poneha, pač ne moremo nazaj. Dela še nismo zaključili in tudi večji del opreme je ostal v taboru; vrniti se bomo torej vsekakor morali. Kaj pa če dež ne poneha? S tritoncem gotovo ne bomo prišli daleč, na mojo kamioneto pa nikakor ne moremo naložiti vsega ...</p><p>Situacija je postala kritična. Stroški s popravili vozil so bili v tej sezoni neobičajno visoki, zdaj pa še zamujamo in trošimo denar, ne da bi napredovali z delom. Že pred časom sem zaprosil <span style="font-style:italic">National Geographic</span> za dodatno podporo, a odgovora ni bilo. V moji ustanovi je bila zaradi splošnih gospodarskih razmer finančna situacija klavrna; od tam nisem mogel pričakovati pomoči. Avstrijsko podjetje <span style="font-style:italic">Villas</span> je sofinanciralo odpravo; ali nam lahko nameni kaj dodatnih sredstev? Ali lahko Martin Hobel posreduje? Kaj pa Ken Jones? Pred tedni sem ga pustil na cedilu, ampak očitno mi ni zameril in želel je priti kasneje; morda pa bi nas bil pripravljen rešiti iz zagate?</p><p>Obema sem pisal, pojasnil razmere in na kratko povzel, kako pomembno je najdišče. Seveda nisem pozabil priložiti najbolj zgovornih fotografij.</p><p>In spet je bila sreča na naši strani. Oba sta se nemudoma odzvala s finančno pomočjo, ki je zadostovala, da smo lahko delo primerno zaključili, dobili pa smo tudi vozilo, ki je nadomestilo tritonski tovornjak: Lirio Suárez Améndola, direktorica Centra INAH v državi Campeche – ki je poznala naše delo, saj je prav ona poslala ekipo, ki je opravila nujne restavratorske posege na Steli 1 –, je posredovala, da so nam posodili kamioneto pick-up s štirikolesnim pogonom.</p><p>V tabor smo se lahko vrnili šele 10. junija. Z nami je bil tudi Ken Jones, ki je bil svoj obisk napovedal in prišel ravno pravi čas. Zdaj smo mu lahko razkazali najdišče in pojasnili rezultate našega dela veliko bolje, kot če bi prišel na začetku sezone. Vesel sem bil, da smo se mu lahko oddolžili, še bolj pa zato, ker ni bil nič manj navdušen kot mi. Potem ko sta nas obiskala tudi Rick in Diane, smo dela 15. junija zaključili.</p></div></div></body></html>