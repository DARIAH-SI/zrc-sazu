<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Preučevanje Majev</title><meta name="author" content="Ivan Šprajc"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Preučevanje Majev</span></h1><div class="ss1" id="index-body.1_div.2"><div class="pagebreak" id="pb.12"> [(12)] </div><div class="pagebreak" id="pb.13"> [13] </div><p style="body-txt-prvi-odstavek">Zgodovina raziskav o kulturi Majev se pričenja v zgodnjem kolonialnem obdobju, ko so bile opravljene prve študije pisnih virov in so bila odkrita nekatera pomembna arheološka najdišča. Večje zanimanje pa so Maji vzbudili šele v zgodnjem 19. stoletju, ko so prva poročila popotnikov in raziskovalcev razkrila obstoj monumentalnih ostankov izginule civilizacije širši javnosti. Najpomembnejši mejnik sta bili deli <span style="font-style:italic">Incidents of Travel in Central America, Chiapas and Yucatan</span> in <span style="font-style:italic">Incidents of Travel in Yucatan</span>, ki ju je v letih 1841 in 1843 v New Yorku objavil ameriški pravnik in diplomat John Lloyd Stephens, opremljeni pa sta bili tudi z risbami angleškega arhitekta in umetnika Fredericka Catherwooda. Stephensove pripovedi so opisne in brez neutemeljenih spekulacij, njegov slog je privlačen celo za današnjega bralca, medtem ko so Catherwoodove ilustracije za tiste čase zelo točne, obenem pa polepšane s podrobnostmi, ki – v skladu z duhom 19. stoletja – njegovim umetniškim prikazom stavb in spomenikov dajejo izrazito romantičen pridih. Prav zaradi tega Stephensove knjige, po eni strani, označujejo začetek arheologije Majev kot resnega študija, po drugi strani pa predstavljajo najpomembnejši izvor fascinacije, ki obdaja Maje vse do današnjih dni.</p><p>Med predkolumbovskimi ljudstvi Novega sveta so bili Maji v mnogih pogledih edinstveni. Čeprav so z vidika tehnologije živeli v kameni dobi, saj redke znane kovine niso imele večje vloge v njihovem vsakdanjem življenju, so dosegli sorazmerno visoko raven ekonomskega, družbenega, umetnostnega in intelektualnega razvoja, primerljivo s tisto v starem Egiptu, Mezopotamiji in starejših obdobjih Kitajske, torej v kulturah, ki so temeljile na splošno razširjeni rabi brona in – v kasnejših dobah – železa. O sijaju kulture Majev, doseženem brez vlečnih živali in kovinskega orodja ter brez poznavanja pluga in uporabe kolesa, ne pričajo le veličastna arhitektura, lepota umetniških izdelkov ter raznovrstnost in eleganca luksuznih predmetov; razvili so tudi pravo, fonetično pisavo, najbolj dovršeno v stari Ameriki. Potem ko so njihovi predniki Olmeki iznašli zapis števil z mestnimi vrednostmi, so <span class="pagebreak" id="pb.14"> [14] </span>ga Maji izpopolnili in uporabljali v svojem zapletenem koledarskem sistemu in astronomskih preračunavanjih, v katerih so med predkolumbovskimi ljudstvi dosegli vodilno mesto.</p><p>Med razloge za zanimanje, ki ga vzbujajo Maji, je poleg navedenih dejstev mogoče vključiti tudi mnenje, ki je prežemalo preučevanje njihove civilizacije več desetletij, celo dobršen del 20. stoletja: Maji naj bi bili bistveno drugačni od vseh drugih starih civilizacij; veljali so za miroljubno ljudstvo kmetov in rokodelcev, ki jim je vladala plemenita elita, katere edine skrbi so bile verske zadeve, opazovanje nebesnih teles in poveličevanje duha. In kakšni so bili vzroki za takšne romantične predstave?</p><p>V poznem 19. stoletju so bila preučevanja osredotočena na pisne vire, med drugim na <span style="font-style:italic">Popol Vuh</span>, sveto knjigo Majev skupine Quiché, ki živi v gvatemalskem višavju, na <span style="font-style:italic">Relación de las cosas de Yucatán</span>, poročilo, ki ga je v 16. stoletju napisal škof Diego de Landa in v katerem je obilica podatkov o Majih na severu Jukatana, ter na maloštevilne ohranjene kodekse ali poslikane rokopise. Te študije so pripeljale do prvih pomembnih dognanj o majevskem številskem sistemu, koledarju in astronomiji. Nove podatke so prispevale tudi prve arheološke raziskave konec 19. stoletja, rezultati tistih, ki so skušali razvozlati hieroglifsko pisavo, pa so bili dolga desetletja – kljub vse večjemu korpusu napisov, odkritih in dokumentiranih na vrsti arheoloških najdišč – omejeni le na številske in koledarske glife. Množica besedil, ki so bila očitno koledarske in astronomske narave, neuspeh pri razvozlavanju drugačnih hieroglifov in navidezna redkost drugih podatkov, ki bi govorili o bojevitosti Majev in razkrivali njihovo pravo podobo, so bili vzroki za mnenje, ki je bilo, najsi še tako nenavadno, ukoreninjeno in splošno veljavno. Ponavljali so ga učenjaki, tako zaslužni kot je bil znameniti Sylvanus G. Morley, ki je v svoji knjigi <span style="font-style:italic">The Ancient Maya</span>, objavljeni leta 1946, zapisal, da teksti Majev, povsem drugačni od tistih starega Egipta, Asirije in Babilonije, ne vsebujejo niti zgodovine resničnih osvajanj in vojaških zmag niti poveličevanj posameznih oseb. Leta 1954 je J. Eric S. Thompson, v tistem času bržkone največja avtoriteta v arheologiji Majev, v svoji knjigi <span style="font-style:italic">The Rise and Fall of Maya Civilization</span> izrazil zelo podobno mnenje.</p><p>Ta idealizirana slika se je začela spreminjati šele v šestdesetih letih, predvsem zaradi napredkov v razvozlavanju majevske pisave. <span class="pagebreak" id="pb.15"> [15] </span>Dokazano je bilo, da so napisi posvečeni predvsem dogodkom iz življenja vladarjev in njihovih družin. Za razkošno opremljene figure, upodobljene na kamnitih spomenikih in fasadah stavb, so nekoč mislili, da so božanstva, zdaj pa so iz temačne preteklosti vzniknile resnične osebnosti iz zgodovine Majev: ošabni gospodje, ki so slavili svoja rojstva, ustoličenja, zmage v bitkah in žrtvovanja svojih ujetnikov. Nekaj, kar je bilo dolga desetletja nepojmljivo, je zdaj postalo jasno: Maji se niso v ničemer bistvenem razlikovali od drugih ljudstev na primerljivi stopnji razvoja.</p><div class="figure"><img src="media/002.jpg" alt="Okoli 40 metrov visoka Struktura 1, druga najvišja v Calakmulu, se še&#xA;                        vedno mogočno dviga nad prostranstvom tropskega gozda, ki je že pred&#xA;                        tisočletjem prerasel nekdaj cvetočo metropolo, verjetno največje mesto, kar&#xA;                        so jih ustvarili Maji." class="graphic"/><div class="caption">Okoli 40 metrov visoka Struktura 1, druga najvišja v Calakmulu, se še vedno mogočno dviga nad prostranstvom tropskega gozda, ki je že pred tisočletjem prerasel nekdaj cvetočo metropolo, verjetno največje mesto, kar so jih ustvarili Maji.</div></div><p>Moramo pač priznati, da so bili tudi Maji samo ljudje, z vrlinami in pomanjkljivostmi, prednostmi in slabostmi. Nadčloveško popolnost jim moramo torej odreči, za raziskovanje pa niso nič manj fascinantni kot nekoč. Prav dejstvo, da so bili mnogi ostanki nekdaj očitno veličastnih mest – ruševine sijajnih templjev in palač ter spomeniki z reliefi in enigmatičnimi hieroglifskimi napisi – najdeni, ali pa še vedno ležijo, globoko v džungli, preraščeni z orjaškimi tropskimi drevesi in objeti z ovijalkami, prav to eksotično in razvoju civilizacije navidez sovražno okolje še danes ostaja eden <span class="pagebreak" id="pb.16"> [16] </span>najmočnejših razlogov za romantični čar, ki obdaja Maje že od časa prvih popotnikov in raziskovalcev.</p><p>In prav ta usodna privlačnost je, kot kaže, močnejša od vseh težav, ki prežijo na človeka. Težko je verjeti, s čim vse so se sprva ukvarjali mnogi posamezniki, ki so se kasneje sprevrgli v najvidnejše strokovnjake za arheologijo Majev. Tako je Danec Frans Blom najprej delal na mehiških naftnih poljih, se med potovanji po džungli začel zanimati za ruševine in spoznal Morleya, ki ga je zatem pripeljal na študij na Harvard. Legendarni Edwin Shook, vodja in sodelavec vrste arheoloških projektov na raznih najdiščih, je najprej študiral tehniko v Washingtonu. Gustav Stromsvik je bil norveški mornar, ki je neke noči, ko se je ladja zasidrala nekaj kilometrov od obale severnega Jukatana, s kolegom skočil v morje in priplavala sta v mesto Progreso; naslednjega dne je kapitan oblastem sporočil, da sta dva od njegovih mož utonila. Duhoviti Ed Shook, ki je to zgodbo pripovedoval v nekem intervjuju leta 1990, nadaljuje takole:</p><blockquote class="quote"><p>Začuda so naslednji dan na obali Progresa slučajno našli truplo, katerega poteze so se bolj ali manj ujemale s Stromsvikom: starost, plavi lasje, modre oči. Truplo so pokopali v Progresu, na grob postavili majhen križ z Gusovim imenom in datumom utopitve. Kadar je bil Gus 'v rožicah', sva večkrat šla tja in položila cvetje na grob ...</p> <p>Takoj ko sta Gus in njegov pajdaš prišla na suho, sta šla naravnost v goščavo in hodila, kolikor sta mogla, da bi se čim bolj oddaljila od obale. Našla sta neki <span style="font-style:italic">trapiche</span> [mlin za sladkorni trs] in dobila delo za peso in pol na dan. Medtem ko sta tam delala, sta večkrat slišala govorice, da skupina Američanov izkopava stare ruševine v kraju, imenovanem Chichén Itzá. Naveličala sta se dela v mlinu in odkorakala v Chichén, kar je bilo sredi terenske sezone. Takrat je Earl Morris bil na Templju bojevnikov, Morley pa je besno tekal naokoli in poskušal zgraditi žleb za odvajanje izkopanega materiala. Gus in njegov prijatelja sta bila božji dar. Gusa so zaposlili kot mehanika, njegovega kolega pa kot tesarja. Imela sta gromozanski uspeh, ker arheologi niso bili zelo spretni za take zadeve.</p> <p>Ob koncu sezone se je Gusov pajdaš odločil, da gre nazaj na Norveško, Gus pa se je ponudil za skrbnika Chichéna v mrtvi sezoni. Morley je bil vesel, ker je Gus bil človek, ki mu je lahko zaupal. In zgodilo se je nekaj nepričakovanega: Gus vso sušno dobo ni imel kaj početi, razen da je skrbel za tabor, pa se je odločil, da prebere celo knjižnico, ki jo je imel Carnegie v Chichénu – kar precej zapolnjeno terensko <span class="pagebreak" id="pb.17"> [17] </span>knjižnico. Ljudje božji, do naslednje sezone je vedel več o Majih kot večina ekipe! In čez čas je postal vodja največjega projekta, ki ga je opravljal Carnegie, izkopavanj v Copánu.<span id="ftn2_return"><a class="notelink" title="Edwin Shook, as recounted to Stephen D. Houston, Recollections of a Carnegie archaeologist, Ancient Mesoamerica 1, 1990, str. 250 (prev. I. Š.)." href="#ftn2"><sup>2</sup></a></span></p></blockquote><p>Šlo je za leta, ko so Ed Shook, Gus Stromsvik, Eric Thompson in mnogi drugi znani arheologi delali v okviru dolgoletnega raziskovalnega programa pod okriljem <span style="font-style:italic">Carnegie Institution of Washington</span>, ki je v arheologiji Majev prve polovice 20. stoletja odigrala verjetno najpomembnejšo vlogo. Duša programa je bil Sylvanus Morley, znameniti Vay, kot so ga vsi klicali, karizmatična oseba z izrednimi sposobnostmi za pridobivanje sponzorskih sredstev, obenem pa produktiven raziskovalec in neutruden terenski delavec. Tudi on je na očetovo željo najprej študiral gradbeništvo. Čeprav je mrzil razmere v džungli in kljub večkratnim napadom malarije, amebne dizenterije in drugih bolezni, ki jim je leta 1948 podlegel, se je tja vztrajno vračal.</p><p>Eden mojih kolegov mi je nekoč, ko me je spremljal, dejal: ne vem, zakaj sem spet tu; sovražim džunglo in vročino. Spet drugi je omenil, da po neki prav posebno dolgi terenski sezoni več dni ni prenašal niti zelene barve, naokoli pa je hodil v obleki in s kravato, torej v opravi, ki je z osebnostjo večine arheologov težko združljiva. (Duhoviti Paul Bahn ni čisto brez razloga zapisal: »Arheologi so točno nasprotje smetarjev, čeprav se pogosto oblačijo enako.«<span id="ftn3_return"><a class="notelink" title="Paul Bahn, Bluff your way in archaeology, Horsham: Ravette Books, 1989, str. 5 (prev. I.Š.)." href="#ftn3"><sup>3</sup></a></span>). Tudi sam sem si že večkrat rekel, da je to zadnja sezona, pa sem to obljubo prav tolikokrat tudi že prelomil. In vrnitev je vedno vznemirljiva, še pred ciljem; moj večletni sodelavec in prijatelj, geometer Pepe Orta, je večkrat, ko sva se peljala iz Méxica, pokazal na velik kažipot nad križiščem v kraju La Tinaja, kjer sva z avtoceste proti pristanišču Veracruz zavila na desno proti jugovzhodu, in rekel: »Poglej, magične besede«! Na kažipotu piše z velikim črkami: <span style="font-style:italic">AL SURESTE</span> ('na jugovzhod')<span style="font-style:italic">.</span></p><p>Gotovo gre za neke vrste zasvojenost. Sicer pa, ali ni tudi alpinizem nekaj podobnega, pa razne druge ekstremne dejavnosti? Čim večji so napori in težave, tem večje je zadovoljstvo, ko je cilj <span class="pagebreak" id="pb.18"> [18] </span>dosežen. Kolikokrat smo dolge dneve ali celo tedne brezplodno tavali po gozdu, se nabadali na trnje, spotikali čez ovijalke in korenine, popravljali vozila in motorne žage … Ko pa smo končno vendarle zagledali veličastno piramido ali spomenik z napisi, je bila to nagrada, ki je poplačala vse.</p><p>Ne vem točno, kam segajo začetki te zgodbe o zasvojenosti. Ali do daljnega leta 1974, ko sem začel študirati arheologijo in etnologijo na ljubljanski Filozofski fakulteti in si potihem želel tovrstnih avantur? Prvič sem vstopil v tropski gozd šele leta 1977 na kratkem potovanju po Mehiki, nekaj let kasneje pa še v Južni Ameriki. Ali pa se je začelo šele potem, ko sem leta 1985 dobil štipendijo za podiplomsko izpopolnjevanje v Mehiki in se v džunglo prvič podal z raziskovalnimi nameni? Ali pa nemara šele leta 1992, ko sem dobil službo na mehiškem Nacionalnem inštitutu za antropologijo in zgodovino? Takrat sem bil zadolžen za razmejevanje in kartiranje najdišč, ki naj bi bila s predsedniškim dekretom razglašena kot zaščitena območja. Večkrat so me poslali v odročne predele na jugovzhodu republike; da bi ugotovili obseg arheoloških najdišč, smo morali pregledati okolico in si utirati pot skozi goščavo, ki je prekrila nekdaj cvetoča majevska mesta …</p><p>Vse te izkušnje so bile gotovo pomembne, toda pravi izziv je prišel kasneje.</p></div><!--Notes in [div]--><div class="notes"><div class="note" id="ftn2"><span class="noteLabel">2. </span><div class="noteBody">Edwin Shook, as recounted to Stephen D. Houston, Recollections of a Carnegie archaeologist, <span style="font-style:italic">Ancient Mesoamerica</span> 1, 1990, str. 250 (prev. I. Š.).</div> <a class="link_return" title="Go back to text" href="#ftn2_return">↵</a></div><div class="note" id="ftn3"><span class="noteLabel">3. </span><div class="noteBody">Paul Bahn, <span style="font-style:italic">Bluff your way in archaeology</span>, Horsham: Ravette Books, 1989, str. 5 (prev. I.Š.).</div> <a class="link_return" title="Go back to text" href="#ftn3_return">↵</a></div></div></div></body></html>