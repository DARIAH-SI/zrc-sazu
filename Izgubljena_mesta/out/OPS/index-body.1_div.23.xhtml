<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Mesto stel in oltarjev</title><meta name="author" content="Ivan Šprajc"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Mesto stel in oltarjev</span></h1><div class="ss1" id="index-body.1_div.23"><div class="pagebreak" id="pb.164"> [(164)] </div><div class="pagebreak" id="pb.165"> [165] </div><p style="body-txt-prvi-odstavek">Naslednje jutro je Raymundo odšel v tabor ob cesti, ker se je moral vrniti v Campeche, s Ciriacom pa sva se zopet napotila v Oxpemul, da ga podrobneje preiščeva. Prejšnje popoldne smo z vrha najvišje piramide videli hrib proti jugozahodu, na katerem je bržkone Južni Oxpemul, kot je Ruppert imenoval manjši arhitektonski kompleks, oddaljen dober kilometer. Ciriacu sem predlagal, naj se prebije do tja in ga pregleda. Dal sem mu kompas in azimut smeri, v kateri naj hodi, da bo prišel vsaj do vznožja hriba, do vrha pa bo že našel brez težav.</p><p>Medtem sem z Ruppertovim načrtom v eni in mačeto v drugi roki začel sistematično pregledovati glavni kompleks. Izpostavljenih arhitekturnih elementov ni bilo videti, razen tu in tam kakšnega segmenta stopnišča, vendar so bile stavbe, čeprav so bile njihove prvotne oblike zabrisane z gornjimi ruševinskimi plastmi, tako </p><div class="figure"><img src="media/051.jpg" alt="Na Steli 5 v Oxpemulu je upodobljeno božanstvo ali pa vladar z&#xA;                            božanskimi atributi." class="graphic"/><div class="caption">Na Steli 5 v Oxpemulu je upodobljeno božanstvo ali pa vladar z božanskimi atributi.</div></div><p><span class="pagebreak" id="pb.166"> [166] </span>rekoč nedotaknjene. Videl sem samo tri ali štiri plenilske izkope, vsi pa so bili že zelo stari, s podrtimi profili in debelimi plastmi ruševinskega materiala, ki se je nabral v njih zaradi dolgoletne erozije in je bil marsikje že precej preraščen. Očitno je bilo, da so čikleri in drvarji nehali zahajati na to območje že pred več desetletji, še preden je plenilska dejavnost zaradi naraščajočih potreb črnega trga dobila večje razsežnosti.</p><p>Urbano jedro Oxpemula leži na dokaj izrazitem hribu, na sorazmerno ravni, a gotovo tudi umetno izravnani planoti, katere robovi povsod prehajajo v strma pobočja, obenem pa so ojačani s strmo kamnito škarpo, ki obkroža celoten kompleks in katere del smo videli že prejšnji dan. Tako naravna lega kot umetne terase s strmimi pobočji dajejo mestu izrazito obramben značaj, saj so onemogočale dostop z vseh strani razen z južne, kjer gornja ploščad prehaja v ozek jezik manj strmo spuščajočega se terena; tu je bil najbrž vhod v nekdanje mesto. Piramidaste in podolgovate strukture različnih velikosti – gotovo templji ter rezidenčne in upravne stavbe – so razporejene okoli dveh glavnih trgov in nekaj manjših dvorišč.</p><p>Čeprav najdišče ni posebno veliko, o njegovem posebnem pomenu pričajo kamniti spomeniki. Odprava Karla Rupperta je našla v glavni skupini kar 17 stel in 16 okroglih in pravokotnih oltarjev, v Južnem Oxpemulu pa še dve steli s pripadajočima oltarjema. V glavnem kompleksu sem našel vse spomenike razen Stele 15; ta je bila najmanjša in so jo, kot kaže, odnesli roparji. Vsi ostali spomeniki so bili na mestih, ki jih je označil Ruppert na načrtu. Stelo 9 so plenilci precej poškodovali, ko so hoteli odstraniti relief, toda čelni relief s podobo vladarja je ostal, z izjemo vodoravnega reza čez gornji del, nedotaknjen, v bližini pa so kdove zakaj pustili tudi kamnite fragmente, s katerimi bo mogoče ponovno sestaviti večji del stranskega hieroglifskega napisa. Večina stel, pa tudi nekaj oltarjev, ima presenetljivo dobro ohranjene reliefne podobe in napise. Kot je ugotovil že Ruppertov epigrafik John Denison, vsi datumi ustrezajo času od 731 do 830 n. št., torej poznemu klasičnemu obdobju. Mogočni Calakmul, ki leži 24 kilometrov daleč v južni smeri, je zaradi porazov, ki mu jih je zadal večni tekmec Tikal konec sedmega in v prvi polovici osmega stoletja, izgubil nekdanjo prevlado nad obsežnim ozemljem. Je bil razcvet Oxpemula povezan prav s padcem Calakmula in razbitjem <span class="pagebreak" id="pb.167"> [167] </span></p><div class="figure"><img src="media/052.jpg " alt="Stela 9 v Oxpemulu, katere gornji del so poškodovali plenilci,&#xA;                            prikazuje na prednji strani vladarja, ki stoji na kači, v desni roki&#xA;                            drži sekiro, obraz pa mu pokriva maska z obličjem Chaca, boga dežja. Na&#xA;                            stranskih površinah je besedilo z datumom, ki ustreza 5. maju&#xA;                            751." class="graphic"/><img src="media/053.jpg " alt="Stela 9 v Oxpemulu, katere gornji del so poškodovali plenilci,&#xA;                            prikazuje na prednji strani vladarja, ki stoji na kači, v desni roki&#xA;                            drži sekiro, obraz pa mu pokriva maska z obličjem Chaca, boga dežja. Na&#xA;                            stranskih površinah je besedilo z datumom, ki ustreza 5. maju&#xA;                            751." class="graphic"/><div class="caption">Stela 9 v Oxpemulu, katere gornji del so poškodovali plenilci, prikazuje na prednji strani vladarja, ki stoji na kači, v desni roki drži sekiro, obraz pa mu pokriva maska z obličjem Chaca, boga dežja. Na stranskih površinah je besedilo z datumom, ki ustreza 5. maju 751.</div></div><p>njegove mreže vazalov? Obrambne značilnosti Oxpemula, njegov omejen obseg in čas, v katerem je doživel svoj kratkotrajni vzpon, se vsekakor skladajo z nemirno pozno klasično dobo, ko so večje države izgubljale moč in ozemlja, nastajalo pa je vse več manjših, med katerimi so bile vojne vse pogostejše in vse bolj uničujoče.</p><p>Sredi popoldneva, ko sem svoje delo skoraj že opravil, se je vrnil tudi Ciriaco. Južni kompleks je našel; povedal je, da ni posebno velik in da ima poleg manjših ruševin eno veliko piramido.</p><p>»Si videl kakšno stelo?« sem ga vprašal.</p><p>»Dve stojita pred največjo stavbo, vsaka s svojim oltarjem. Steli sta dobro ohranjeni, s figuro spredaj in napisi na vseh drugih straneh.«</p><div class="pagebreak" id="pb.168"> [168] </div><div class="figure"><img src="media/054.jpg" alt="Oltar 15 v Oxpemulu prikazuje sedeče božanstvo z dvignjenimi&#xA;                        rokami." class="graphic"/><div class="caption">Oltar 15 v Oxpemulu prikazuje sedeče božanstvo z dvignjenimi rokami.</div></div><p>Torej sta tudi v Južnem Oxpemulu še vedno obe steli in oba oltarja, o katerih poroča Ruppert. In nobenega roparskega izkopa, je še poudaril Ciriaco. Ker pa je imel čas, je šel še na sosednji hrib, ki ga je bil opazil, in tudi tam videl več manjših ruševin.</p><p>Zaenkrat sva videla, kar sva hotela. Da je Oxpemul pomemben, smo vedeli, zdaj pa je bilo jasno tudi to, da je skoraj nepoškodovan – če izvzamemo razdiralno delo narave – in da ima še vedno skoraj vse kamnite spomenike, na katerih so gotovo pomembni zgodovinski podatki. Karl Ruppert je objavil fotografije in risbe samo nekaterih stel in oltarjev, epigrafik Denison pa je sicer opisal vse, toda njegove transkripcije napisov so omejene na koledarske podatke, saj so bili v tistem času razvozlani samo številski in <span class="pagebreak" id="pb.169"> [169] </span></p><div class="figure"><img src="media/055.jpg" alt="Vladar, upodobljen na Steli 12 v Oxpemulu, nosi velike uhane, razkošno&#xA;                            pokrivalo in nenavaden nosni okras. " class="graphic"/><div class="caption">Vladar, upodobljen na Steli 12 v Oxpemulu, nosi velike uhane, razkošno pokrivalo in nenavaden nosni okras. </div></div><p>koledarski glifi, pa še ti ne docela. Ker so kamniti spomeniki s podobami in besedili privlačen plen roparjev, ki lahko pridejo kadarkoli, je bilo nujno, da jih čimprej natančno dokumentiramo.</p><div class="pagebreak" id="pb.170"> [170] </div><p>S Ciriacom sva se vrnila v tabor, kjer naju je čakal Andrés. Naslednje jutro smo pospravili vse in se odpravili v tabor ob cesti, v katerem je dežural Gonzalo. Odpeljal sem jih domov v Constitución in se s Ciriacom dogovoril, da ga obvestim, ko bo vse nared za nadaljevanje del. V Xpujilu in Chetumalu sem imel namreč poleg standardnih opravkov – pralnica, avtomehanik, banka, nakup bencina in živeža – še kup drugih.</p><p>O odkritju je bilo treba seznaniti več posameznikov in ustanov. Na INAH, <span style="font-style:italic">National Geographic Society</span> in ZRC SAZU sem naslovil prošnje za dodatno financiranje, potrebno za primerno dokumentacijo oxpemulskih stel in oltarjev. Naš epigrafik Nikolai Grube mi je iz Bonna sporočil, da trenutno ne more priti, ker da ima pedagoške obveznosti, zato sem zaprosil za posredovanje Williama Folana, Raymundovega šefa in vodjo arheološkega oddelka na Avtonomni univerzi v Campecheju; obljubil mi je, da bo našel nekoga in da bo skušal dobiti tudi podporo za odprtje kolovoza proti Oxpemulu, kjer naj bi postavili čuvaje. Ker je tudi mene najprej zaskrbelo, da se od naših delavcev glas o odkritju utegne razširiti tudi do kakšnih plenilcev, sem se oglasil pri komandantu vojaške enote v Xpujilu. Še vedno je bil to stari znanec, podpolkovnik García Melgar. Razložil sem mu situacijo in ga vprašal, če lahko v okviru svojih možnosti ojača patruljiranje vzdolž ceste proti Calakmulu. Zagotovil mi je, da bo to vsekakor storil in da bo o zadevi obvestil tudi svojega generala, komandanta 33. vojaške cone v Campecheju. Kot bomo videli kasneje, je obljubo izpolnil s presenetljivo učinkovitostjo.</p></div></div></body></html>