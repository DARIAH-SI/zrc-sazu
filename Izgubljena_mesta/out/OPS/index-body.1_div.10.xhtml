<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Kače niso samo v džungli</title><meta name="author" content="Ivan Šprajc"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Kače niso samo v džungli</span></h1><div class="ss1" id="index-body.1_div.10"><div class="pagebreak" id="pb.67"> [67] </div><p style="body-txt-prvi-odstavek">V nekaj dneh smo napravili načrta obeh skupin monumentalne arhitekture. Ko smo se med skiciranjem severnega kompleksa za hip ustavili, da si odpočijemo, sem delavcem skušal povedati, kakšne so najbrž nekoč bile videti stavbe na akropoli. Medtem se je zaslišalo šumenje listja nad nami, tako kot vedno, kadar pade kakšna suha veja, le da tokrat ni bila veja: na iztegnjeno roko, s katero sem kazal na pobočje akropole, mi je padla – kača, kar sem opazil šele potem, ko je zdrsela na tla. Vsi, ki so me obkrožali, so v istem hipu odskočili nekaj metrov – seveda tudi jaz – in šele potem ugotovili, da kača, ki je prav tako zbežala, ni strupena. Velja pač načelo: najprej se umakni in potem ugotavljaj!</p><p>Sploh nam v letu 1996 kač ni manjkalo, a vse niso bile tako plašne in nenevarne. Že pred nekaj dnevi so delavci med pregledovanjem nekega drugega najdišča ubili klopotačo, naslednjega dne pa nas je čakalo še eno neprijetno srečanje. Medtem ko sem opravljal meritve in skiciral eno od obeh akropol v južnem kompleksu Mucaancaha, je domačin Cristóbal, ki je pred menoj izsekaval podrast, bliskovito skočil nazaj proti meni, skozi zobe spustil kletvico, odvrgel mačeto in si obrisal znoj s čela.</p><p>»<span style="font-style:italic">Una nauyaca</span>,« je rekel in pokazal z roko. Nekaj metrov naprej je bila na tleh zvita kača s suličasto glavo in nezamenljivim vzorcem trikotnikov po hrbtu, čeprav jo je bilo zaradi pretežno rjave barve med suhim listjem komaj mogoče opaziti.</p><p>Prvič sem jo videl, sem pa seveda o njej že marsikaj vedel. Zaradi njenega videza ji pravijo tudi <span style="font-style:italic">barba amarilla</span> ('rumena brada') in <span style="font-style:italic">cuatro narices</span> ('štirje nosovi'); slednje ime se nanaša na štiri nosne odprtine, ki jih ima na glavi, in je pravzaprav samo prevod imena <span style="font-style:italic">nauyaca</span>, ki izvira iz azteškega jezika <span style="font-style:italic">náhuatl</span>. Čeprav je v osrednji Mehiki ni, so jo očitno poznali že Azteki; prav zaradi razširjenosti njihove nadvlade v času prihoda Špancev je iz njihovega jezika prešlo v španščino veliko več besed kot iz drugih.</p><p>V osrednjem delu polotoka Jukatana so poleg mnogih človeku nenevarnih kač, med katere spada tudi boa, štiri strupene vrste, od katerih je <span style="font-style:italic">nauyaca</span> ali suličarka (v angleščini je v rabi <span class="pagebreak" id="pb.68"> [68] </span></p><div class="figure"><img src="media/015.jpg" alt="Suličarka." class="graphic"/><div class="caption">Suličarka.</div></div><p>francosko ime <span style="font-style:italic">fer-de-lance</span>)<span id="ftn8_return"><a class="notelink" title="Bothrops asper." href="#ftn8"><sup>8</sup></a></span> gotovo najnevarnejša. Tako kot suličarka je težko opazna tudi mokasinka ali <span style="font-style:italic">cantil</span>, bolj znana kot <span style="font-style:italic">uol poch</span>,<span id="ftn9_return"><a class="notelink" title="Agkistrodon bilineatus." href="#ftn9"><sup>9</sup></a></span> kar v jukateškem jeziku pomeni nekako 'svitek zlobe'. Klopotače<span id="ftn10_return"><a class="notelink" title="Crotalus durissus." href="#ftn10"><sup>10</sup></a></span> je laže videti, razen tega običajno opozorijo nase z značilnim rožljanjem. <span style="font-style:italic">Coralillo</span><span id="ftn11_return"><a class="notelink" title="Micrurus diastema." href="#ftn11"><sup>11</sup></a></span> ima sicer močan strup, a jo je zaradi živopisnih obročkov mogoče hitro opaziti, ima pa tudi majhno glavo s sorazmerno kratkimi strupniki, ki običajno ne <span class="pagebreak" id="pb.69"> [69] </span></p><div class="figure"><img src="media/016.jpg" alt="Tudi to klopotačo je pokončal Cristóbal." class="graphic"/><div class="caption">Tudi to klopotačo je pokončal Cristóbal.</div></div><p>predrejo obutve. Suličarka pa ima dobro in celo spreminjajočo se varovalno barvo, umakne se nerada, če pa začuti nevarnost, je izredno hitra in napadalna. Mogočna strupnika lahko predreta usnje, sicer pa se včasih dvigne toliko od tal, da zagrabi nogo celo nad kolenom. Njen strup je uničujoč: napade predvsem krvne celice in povzroči odmiranje tkiva in hude notranje krvavitve, ki se tudi navzven odražajo s celo vrsto grozljivih spremnih pojavov. <span class="pagebreak" id="pb.70"> [70] </span>Na mehiškem jugovzhodu je za največ smrtnih primerov zaradi kačjih ugrizov kriva prav suličarka. Tudi protistrup, ki smo ga sicer imeli, nikakor ni vsemogočen.</p><p>Cristóbal je pobral mačeto, pogledal naokoli, posekal mlado drevo s komaj kakih pet centimetrov debelim deblom in si odrezal okoli tri metre dolgo palico. Previdno se je približal klobčiču in silovito zamahnil. Dotlej negibna kača se je začela divje, a nemočno zvijati; Cristóbal ji je s še nekaj udarci skrajšal trpljenje. Tako nevarnemu plazilcu seveda nismo mogli prizanašati.</p><p>Na vprašanje, zakaj ni uporabil mačete, mi je povedal to, kar sem bil nekoč že slišal. </p><p>»Z mačeto ji moraš priti preblizu. Poleg tega, če imaš smolo, jo lahko tako nerodno presekaš, da glava poleti in te lahko še ugrizne. Če že nimaš nič drugega pri roki, jo lahko potolčeš s topim koncem mačete, ampak najbolj zanesljiva je dovolj dolga in čvrsta palica: z udarcem ji zlomiš hrbtenico, tako da se ne more več dobro gibati in te preganjati.«</p><p>Prav na koncu terenske sezone leta 1996 sem v Xpujilu, ko sem bil že sam in sem se pripravljal na vrnitev v México, večerjal v restavraciji El Mirador Maya, na odprtem prostoru z mizami, pokritem z ogromno stožčasto streho iz palmovih listov. Pri sosednji mizi je bil mlajši par zapleten v romantično pritajen pogovor, a je mladenič kar naenkrat skočil na noge in razburjeno zaklical proti natakaricama, ki sta sloneli ob točilni mizi:</p><p>»Vraga, imate tole za okras ali kaj?«</p><p>Miza, ob kateri je sedel par, mi je zakrivala pogled na stol, na katerega je kazal. Sicer pa sem večerjal in me ni zanimalo. Fant in dekle sta bila gotovo iz mesta, tu le na izletu in spotoma, take pa hitro vznemiri tudi kak večji hrošč ali vešča.</p><p>»Kaj pa je?« se je zaslišal zdolgočasen glas nekoga z drugega konca restavracije.</p><p>»Kača je, tu na stolu!« je kričal fant.</p><p>Zdaj sem le vstal in stopil bliže. Na stolu, med pokončnimi letvicami naslanjala, je bila zvita manjša kača, negibna, mrtva pa najbrž ne. Le kdo bi jo nastavil tja?</p><p>»Klopotača!« je pripomnil starejši možak, ki se je približal. Bil je voznik ogromnega kamiona s prikolico, ki je bil parkiran pred restavracijo. O kačah očitno ni imel pojma.</p><div class="pagebreak" id="pb.71"> [71] </div><div class="figure"><img src="media/017.jpg" alt="Boa." class="graphic"/><div class="caption">Boa.</div></div><p>»Ne, <span style="font-style:italic">nauyaca</span> je,« se mi je zdelo potrebno, da ga popravim. Vzorec na njenem hrbtu ni dopuščal dvomov.</p><p>»Ima kdo mačeto? Prinesite mačeto!« je rekel šofer. S pogledom sem preletel druge redke goste; pričakoval sem, da bo pristopil kak domačin, ki bo znal rešiti situacijo. A so vsi prisotni samo nerazumljivo mrmrali in se spogledovali, natakarici pa sta s previdne razdalje nemočno opazovali. V kamioneti sem seveda imel mačete. Vzel sem najdaljšo in se počasi vrnil k mizi, medtem pa razmišljal, kako bi se lotil zadeve. Iz svitka na naslonjalu je molela samo glava, stol pa je bil zelo blizu mize.</p><p>»Odmaknimo stol,« je nekdo pripomnil.</p><p>»To pa nikar,« sem se ustrašil, »ta predobro teče.«</p><p>»Torej bo ušla?«</p><p>»Ne, napadla bo prvega, ki ga najde.«</p><p>Namesto stola smo previdno odmaknili mizo. Prisotni so odstopili in zavladala je tišina, ki je povečevala napetost. Ali bo meni, ki nisem imel še nobene kače na vesti, to uspelo? Zdaj za <span class="pagebreak" id="pb.72"> [72] </span>pomisleke ni bilo več časa. Spomnil sem se besed poznavalcev. Obrnil sem mačeto s topo stranjo navzdol, jo dvignil, nameril in zamahnil tik ob naslonjalu. Dotlej negibna kača, ki sem jo zadel na vrat, takoj za glavo, je bila še kako živa. Padla je na tla, njeno nemočno zvijanje pa je razodevalo, da je bil udarec učinkovit. Dokončal sem neprijetno delo in ji odrezal glavo.</p><p>Niti meter ni bila dolga, a je vendar bila suličarka, zaradi mladosti nič manj nevarna. Gotovo je prilezla iz gozda, ki se bohoti takoj za restavracijo ob cesti. Truplo sem odnesel v bližnji smetnjak, pospravil mačeto v kamioneto in se vrnil za mizo. Voznik tovornjaka je sosedu modroval o strupenih kačah in nevarnosti ugrizov, a me tema ni dosti zanimala. Nekje iz mraka sta se smehljali hvaležni točajki, na mizi pa me je čakala tequila ...</p></div><!--Notes in [div]--><div class="notes"><div class="note" id="ftn8"><span class="noteLabel">8. </span><div class="noteBody"><span style="font-style:italic">Bothrops asper</span>.</div> <a class="link_return" title="Go back to text" href="#ftn8_return">↵</a></div><div class="note" id="ftn9"><span class="noteLabel">9. </span><div class="noteBody"><span style="font-style:italic">Agkistrodon bilineatus</span>.</div> <a class="link_return" title="Go back to text" href="#ftn9_return">↵</a></div><div class="note" id="ftn10"><span class="noteLabel">10. </span><div class="noteBody"><span style="font-style:italic">Crotalus durissus</span>.</div> <a class="link_return" title="Go back to text" href="#ftn10_return">↵</a></div><div class="note" id="ftn11"><span class="noteLabel">11. </span><div class="noteBody"><span style="font-style:italic">Micrurus diastema</span>.</div> <a class="link_return" title="Go back to text" href="#ftn11_return">↵</a></div></div></div></body></html>