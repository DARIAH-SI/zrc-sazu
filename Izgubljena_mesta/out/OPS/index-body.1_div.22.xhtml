<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Oxpemul</title><meta name="author" content="Ivan Šprajc"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Oxpemul</span></h1><div class="ss1" id="index-body.1_div.22"><div class="pagebreak" id="pb.156"> [(156)] </div><div class="pagebreak" id="pb.157"> [157] </div><p style="body-txt-prvi-odstavek">Naslednje jutro se je Gonzalo vrnil v tabor ob cesti, da zamenja Andrésa, ki nam bo zvečer prinesel vodo, z Raymundom in Ciriacom pa smo odšli v nasprotno smer. Prejšnji dan smo odprli pot čez vzvišen teren, se spustili in začeli prodirati v <span style="font-style:italic">bajo</span>, toda najtežji del nas je šele čakal; glede na karto sta nam manjkala vsaj še dva kilometra in pol, da prečkamo <span style="font-style:italic">bajo</span> in pridemo do vznožja vzpetine, na katero smo bili namenjeni.</p><p>Ciriaco je hodil spredaj in posekal najnujnejše, midva z Raymundom pa sva stopala za njim in pot primerno razširjala. Vsak <span style="font-style:italic">bajo</span> je neprijeten za hojo, ta pa je bil še posebno. Rastje je bilo izrazito gosto, nizko in ni nudilo nobene sence, trnje nas je praskalo na vsakem koraku, večino goščave pa so sestavljale vrste s tako trdim lesom, da smo se morali kar naprej ustavljati in brusiti mačete. Ciriaco se je občasno ustavil, da sem s pomočjo naprave GPS in kompasa preveril, če je smer, v kateri odpira pot, še prava. Ampak lahko sem samo občudoval njegovo sposobnost, ki jo je kasneje še velikokrat dokazal. Ciriacovo smer je treba le redko popravljati. Čeprav zavija zdaj levo zdaj desno, ker se izogiblje drevesom in gosto zaraščenim predelom, se v povprečju zelo natančno drži smeri, v kateri moramo napredovati. To lahko seveda storim tudi sam, če mi pomaga kompas ali pa je sonce dovolj nizko, da lahko glede na lastno senco ohranjam pravo smer. Po soncu se orientira tudi Ciriaco; ko mu nakažem smer, jo primerja s smerjo svoje sence. Presenetljivo pa je, da skoraj enako dobro drži smer tudi v opoldanskih urah, ko senc – zaradi višine sonca v tropskih predelih – tako rekoč ni, ali pa v oblačnem vremenu. In takšna sposobnost tudi med domačini, celo med tistimi, ki so leta delali v gozdovih, ni prav nič običajna.</p><p>Tokrat je moral Ciriaco delati posebno velike ovinke. Marsikje je bilo pred njim vse tako zaraščeno, da se je težko odločil, kje bi bil prehod najmanj težaven in utrujajoč. Po kakšnih osmih urah naporov se je popoldne teren začel dvigati, vegetacija je postajala višja, še vedno pa je bila nenavadno gosta in brez posebno visokih dreves. Ciriaco je pripomnil, da zdaj razume, zakaj je kolovoz, ki <span class="pagebreak" id="pb.158"> [158] </span></p><div class="figure"><img src="media/048.jpg" alt="Stela 17 v Oxpemulu nam je prva potrdila, da smo ponovno našli mesto,&#xA;                            ki je bilo 70 let izgubljeno." class="graphic"/><div class="caption">Stela 17 v Oxpemulu nam je prva potrdila, da smo ponovno našli mesto, ki je bilo 70 let izgubljeno.</div></div><p>smo mu sprva sledili, že tako zaraščen; ocenil je, da ni bil v rabi že kakšnih trideset let, gotovo zato, ker v tem gozdu skoraj ni uporabnih dreves, niti za čikle niti za les.</p><p>Okoli četrte ure popoldne smo se povzpeli na hrib, na točko, ki se je zdela najvišja. Toda čakalo nas je razočaranje: samo nekaj manjših ruševin. Ciriaco je splezal na drevo, da se razgleda.</p><p>»Teren se spušča v vse smeri!« je zavpil.</p><p>»Tudi proti vzhodu?«</p><div class="pagebreak" id="pb.159"> [159] </div><p>Skušal je najti pravi položaj, da med vejami in listjem s pogledom prodre proti vzhodu.</p><p>»Drevesa so v tisti smeri videti visoka; mogoče se tudi teren dviga.«</p><p>Upam, da se res, sem si mislil. GPS mi je namreč kazal, da do cilja, ki smo si ga zastavili, torej do najvišje točke hriba s koordinatami, ki sem jih določil po zemljevidu, manjka še 900 m. Šli smo torej naprej proti vzhodu, toda teren se je lahno a vztrajno spuščal, kar nas je, že tako utrujene, navdajalo z malodušjem. Čez čas se je začel dvigati, toda nikjer ni bilo videti niti najmanjše groblje. Samo naravne skale so marsikje štrlele iz tal, rastje pa je bilo še vedno nenavadno gosto; nobenih posebno visokih dreves, nobenega ramonala, kakršni običajno prekrivajo majevska mesta. Do točke, ki naj bi bila naš cilj, pa je manjkalo samo še 300 m.</p><p>Vzpenjali smo se še nekaj dolgih minut, ko smo pred sabo naenkrat zagledali strmo pobočje, posuto s kamenjem. Približali smo se in videli, da ne gre za stavbo temveč za nekakšno škarpo, visoko več metrov, ki se je izgubljala v goščavi na levo in desno. Splezali smo po njej, prišli na zravnan teren in – pred nami se je bočila groblja kamenja, tako visoka, da do vrha nismo videli. Z Raymundom sva obstala, Ciriaco pa je splezal na ruševino in od zgoraj zavpil:</p><p>»Tu proti severu je še ena višja!«</p><p>Iz nahrbtnika sem izvlekel kopijo Ruppertovega načrta Oxpemula. Najvišja piramida je na severnem koncu. Mi smo prišli z zahodne strani; če je to Oxpemul in če je Ruppertov načrt točen, smo zdaj torej pri zahodnem vznožju južne piramide, Strukture VI. In če je to res, bi glede na načrt morala biti na drugi strani stela …</p><p>Z Raymundom sva pozabila na utrujenost in se divje pognala na desno, da bi ob vznožju piramide prišla na njeno vzhodno stran. Goščava, ki je še vedno dopuščala pogled komaj nekaj metrov naprej, je padala pod udarci mačet, kot da za nama ne bi bil že cel dan sekanja in znojenja. Ko sva sledila vznožju ruševine, sva imela popoldansko sonce, ki se je svetlikalo skozi gozd, najprej za hrbtom, zatem se je premaknilo na najino levo in se skrilo za stavbno gmoto; samo še nekaj korakov proti severu in ...</p><p>Tu je bila stela! Še vedno je stala pokonci, čeprav je nekoliko nagnjena in sredi neprizanesljivega rastja delovala nekam otožno, kot da bi objokovala mrtvo mesto, katerega veličini je bila priča, <span class="pagebreak" id="pb.160"> [160] </span>dokler ga ni že pred stoletji pogoltnila džungla. Spomnil sem se Johna Lloyda Stephensa, enega prvih popotnikov, ki so prodirali v skrivnosti Majev; v svoji knjigi, objavljeni leta 1841, je o odkritju Copána, znamenitega arheološkega najdišča v Hondurasu, zapisal tole:</p><blockquote class="quote"><p>Mesto je bilo opustelo. Nobenega preživelega tiste rase ni bilo, ki bi postopal med ruševinami, z izročilom, prenešenim z očeta na sina, z generacije na generacijo. Pred nami je ležalo kot raztreščena barka sredi oceana, katere jambori so izginili, ime je bilo zbrisano, posadko je doletela pogibel, in nikogar ni bilo, ki bi povedal, od kod je prišla, komu je pripadala, kako dolgo je bila na poti in kaj je povzročilo njeno uničenje ... Vse je bila skrivnost, temna, nepredirna skrivnost, in vsaka podrobnost jo je povečevala. V Egiptu kolosalni skeleti orjaških templjev stojijo na presušenem pesku in v skrajno goli puščobi; tu pa je pregrinjal ruševine brezmejen gozd in jih zakrival pogledu ...<span id="ftn19_return"><a class="notelink" title="Incidents of Travel in Central America, Chiapas and Yucatan, 1. zvezek, New York: Harper &amp; Brothers, 1841, str. 105 (prev. I. Š.)." href="#ftn19"><sup>19</sup></a></span></p></blockquote><p>Stela je s čelno stranjo gledala proti vzhodu čez nekdanji trg, na njej pa je bil dobro ohranjen relief stoječe osebe v veličastni opravi, očitno enega od vladarjev tega mesta. Oblečen v okrašen opasnik in opremljen z razkošno naprsno ploščo je v desni roki držal sulico in v levi okrogel ščit, na glavi je imel groteskno masko božanstva in bujno perjanico, z nogami, obutimi v sandale, pa je teptal skrčenega in z glavo navzdol obrnjenega ujetnika z na hrbtu zvezanimi rokami. Z Raymundom sva primerjala podobo z Ruppertovo fotografijo stele, ki je po njegovem opisu in načrtu stala na mestu, kjer sva bila.</p><p>Nobenega dvoma ni bilo več: stala sva pred Stelo 17 v Oxpemulu!</p><p>Medtem je do naju prišel tudi Ciriaco in ob pogledu na stelo še sam zazeval od presenečenja; pred stelo je bil še okrogel oltar, a precej poškodovan. Brž smo krenili proti severu, ker smo hoteli videti najvišjo piramido, in naše zmagoslavje se je še povečalo, ko smo spotoma naleteli na še nekaj stel; na vseh je bilo videti dobro ohranjene podobe in napise. Ko smo se povzpeli na okoli 25 metrov visoko Strukturo IV, najvišjo v Oxpemulu, se nam je odprl veličasten razgled na zeleno, lahno valovito preprogo, ki se <span class="pagebreak" id="pb.161"> [161] </span></p><div class="figure"><img src="media/049.jpg" alt="Mnoge podrobnosti na Steli 17 so bile bolje vidne ponoči ob primerni&#xA;                            osvetlitvi." class="graphic"/><div class="caption">Mnoge podrobnosti na Steli 17 so bile bolje vidne ponoči ob primerni osvetlitvi.</div></div><p><span class="pagebreak" id="pb.162"> [162] </span></p><div class="figure"><img src="media/050.jpg" alt="Kamnite stele in oltarji na trgu pred najvišjo piramido v&#xA;                            Oxpemulu." class="graphic"/><div class="caption">Kamnite stele in oltarji na trgu pred najvišjo piramido v Oxpemulu.</div></div><p>je razprostirala na vse strani. Proti zahodu je izstopala najvišja piramida najdišča Dos Aguadas, nekje v ozadju pa se je kot miniatura dvigal tudi kovinski stolp, ki stoji ob cesti proti Calakmulu. Z naprave GPS je bilo mogoče razbrati, da smo okoli 2,5 kilometra severovzhodno od Ruppertovih koordinat Oxpemula. Raymundo se ni mogel zadržati, vzel je satelitski telefon in poklical arheologa Williama Folana, svojega šefa na univerzi v Campecheju:</p><p>»Doktor Folan, našli smo Oxpemul, pravi Oxpemul!«</p><p>Ciriaco ni mogel verjeti, da ni bil še nikoli od nikogar slišal za tako pomembne ruševine na tem koncu. No, po svoje je bilo to razumljivo: gozd je bil tako malo privlačen za drvarje in čiklere, da so očitno že davno nehali hoditi sem; tistih, ki so kdaj videli Oxpemul, gotovo ni več med živimi. Vsaj nikomur od nas, niti Ciriacu, ki ima med kolegi in znanci veliko poznavalcev gozda, ni nikoli nihče omenil Oxpemula, čeprav so ga pod tem imenom (ki <span class="pagebreak" id="pb.163"> [163] </span>pomeni 'trije (umetni) hribi' in namiguje na tri velike piramide) poznali že čikleri v Ruppertovem času.</p><p>Sprejem preko satelitskega telefona je bil odličen in izkoristil sem priliko, da preverim morebitna sporočila kolegov v drugi skupini. Vaquero je obveščal, da odpirajo kolovoz proti najdišču, kamor jih vodi don Guadalupe, a da imajo že spet dve predrti gumi in težave z motorno žago. Pomagati mu trenutno nisem mogel, poslal sem mu le sporočilo z najboljšimi željami in novico o našem odkritju.</p><p>Sonce se je spustilo že nizko nad obzorje in temeljit pregled smo morali odložiti na naslednji dan. Vrnitev v tabor, čeprav dobršen del poti ob soju svetilk, je bila skoraj lahkotna, ne toliko zaradi že izsekane steze kot zaradi občutkov: tistega 22. aprila 2004, skoraj natanko 70 let zatem, ko ga je našel Karl Ruppert, smo ponovno odkrili Oxpemul, eno najpomembnejših arheoloških najdišč v majevskih nižavjih.</p></div><!--Notes in [div]--><div class="notes"><div class="note" id="ftn19"><span class="noteLabel">19. </span><div class="noteBody"><span style="font-style:italic">Incidents of Travel in Central America, Chiapas and Yucatan</span>, 1. zvezek, New York: Harper &amp; Brothers, 1841, str. 105 (prev. I. Š.).</div> <a class="link_return" title="Go back to text" href="#ftn19_return">↵</a></div></div></div></body></html>