<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Prihaja kralj</title><meta name="author" content="Ivan Šprajc"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Prihaja kralj</span></h1><div class="ss1" id="index-body.1_div.11"><div class="pagebreak" id="pb.73"> [73] </div><p style="body-txt-prvi-odstavek">V letu 1998 so bila terenska dela osredotočena na reševalno akcijo, namenjeno transportu stel z najdišča Los Alacranes v bližnjo vas. Tokrat smo delali v primernem času, od marca do maja. Spremljal me je kolega Vicente Suárez Aguilar, arheolog iz regionalnega centra INAH v Campecheju. Pridružil se nama je tudi Ian Graham, znameniti arheolog s Harvardske univerze, ki je bil prebral prvo objavo o našem odkritju in je želel natančno narisati podobe in napise na obeh stelah. Kot pobudnik in dolgoletni vodja obsežnega projekta <span style="font-style:italic">Corpus of Maya Hieroglyphic Inscriptions</span>, v okviru katerega je bila dokumentirana in objavljena množica spomenikov z vrste najdišč, je bil Graham za to delo gotovo prava oseba. Toda na vzhodnem hribu nas je čakalo </p><div class="figure"><img src="media/018.jpg" alt="Steli na najdišču Los Alacranes je leta 1998 zrisal ugledni arheolog&#xA;                            Ian Graham, pri delih pa je občasno pomagala tudi mehiška vojska. Stelo&#xA;                            1, katere spodnji del je videti na fotografiji, so prelomili&#xA;                            plenilci." class="graphic"/><div class="caption">Steli na najdišču Los Alacranes je leta 1998 zrisal ugledni arheolog Ian Graham, pri delih pa je občasno pomagala tudi mehiška vojska. Stelo 1, katere spodnji del je videti na fotografiji, so prelomili plenilci.</div></div><p style="body-txt-prvi-odstavek"><span class="pagebreak" id="pb.74"> [74] </span>žalostno presenečenje: stela je bila v dveh kosih. Očitno jo je nekdo v zadnjih mesecih skušal dvigniti, morda z namenom, da jo razžaga, pri čemer se je prelomila, nepridipravi pa so zatem iz neznanih razlogov opustili svoje namere. K sreči se ni zdrobila na več kosov, tako da je ostala površina z reliefi in napisi praktično nepoškodovana. Seveda pa je bil otežkočen transport, še bolj pa smo se namučili s sestavljanjem obeh kosov in postavljanjem stele v pokončni položaj.</p><p>V vas, kjer smo pripravili poseben prostor, smo obe steli pripeljali z buldožerjem. Stroj smo po posredovanju lokalnih oblasti v Xpujilu za dva dni dobili na voljo od ekipe, ki je gradila cesto nedaleč od vasi Los Alacranes. Vsi vaščani so vedeli, kaj predstavljajo motivi na obeh stelah: tistim, ki so nam pomagali pri delih, sem večkrat razlagal, da so mogočne ruševine, kakršne so te na obeh hribih zraven vasi, ostanki davnih, že pred dobrimi tisoč leti zapuščenih mest, v katerih je nekoč živelo ljudstvo Majev, in da so na ploščatih kamnih, ki so jih postavljali na svoje stavbe in trge, najpogosteje upodobili svoje vladarje in z napisi ovekovečili njihova slavna dejanja. Ker je večina današnjih prebivalcev vasi Los Alacranes iz mehiške države Chiapas, jih je zlasti močno prevzelo dejstvo, da se hieroglifski napisi berejo v jeziku, ki je praktično enak njihovemu lastnemu (<span style="font-style:italic">chol</span>); doumeli so, da so ti nenavadni in sprva tako nerazumljivi kamni s podobami pravzaprav delo njihovih davnih pradedov in zato vredni vsega spoštovanja. Ko je po večdnevnih pripravljalnih delih vozilo s prvo stelo končno prihajalo s hriba, je bil to za vaščane velik dogodek: padal je mrak, motorji bližajočega se goseničarja so vse bolj hrumeli, po vasi pa so se razlegali kriki veselja in navdušenja: »Prihaja kralj, prihaja kralj …«.</p><p><span style="font-style:italic">Chol</span> je eden od jezikov majevske jezikovne družine, ki se še vedno govorijo. Obstajajo šole in centri, kjer te in druge domorodne jezike – v Mehiki jih je preko 50 – poučujejo, prenašajo v pisno obliko in jih tako želijo ohraniti. Kljub temu se večina ljudi danes svojega avtohtonega jezika sramuje in mnogi ga ne uporabljajo niti v pogovoru s svojimi otroki, kar je pač posledica dejstva, da tisti, ki jim je materni jezik španščina, zlasti otroci v šolah, govorce teh jezikov običajno obravnavajo kot nerazvite kmetavze. Ob prenekateri priliki sem skušal ljudi prepričati, da je vsekakor bolj koristno, če otroci govorijo dva jezika kot pa enega <span class="pagebreak" id="pb.75"> [75] </span></p><div class="figure"><img src="media/019.jpg" alt="Pred prevozom stel v vas Los Alacranes ju je bilo treba pri&#xA;                            privezovanju na buldožerjev plug zaščititi z odejami, s palicami iz&#xA;                            trdega lesa in starimi gumami, ki so preprečevale neposreden stik&#xA;                            kamnitih blokov s plugom in blažile udarce med prevozom." class="graphic"/><img src="media/020.jpg" alt="Pred prevozom stel v vas Los Alacranes ju je bilo treba pri&#xA;                            privezovanju na buldožerjev plug zaščititi z odejami, s palicami iz&#xA;                            trdega lesa in starimi gumami, ki so preprečevale neposreden stik&#xA;                            kamnitih blokov s plugom in blažile udarce med prevozom." class="graphic"/><div class="caption">Pred prevozom stel v vas Los Alacranes ju je bilo treba pri privezovanju na buldožerjev plug zaščititi z odejami, s palicami iz trdega lesa in starimi gumami, ki so preprečevale neposreden stik kamnitih blokov s plugom in blažile udarce med prevozom.</div></div><p><span class="pagebreak" id="pb.76"> [76] </span>samega. Španskega se bodo v šoli itak morali naučiti; zakaj ne bi znali še enega? To jim lahko kasneje pomaga tudi pri učenju kakšnega drugega jezika. Kakšen privilegij je, če se lahko z zaupnimi prijatelji pogovarjaš v jeziku, ki ga nihče drug ne razume, pa je marsikdo tudi sam potrdil.</p><p>Da jezik <span style="font-style:italic">chol</span> ni povsem za odmet, so se vaščani v Los Alacranes prepričali tudi leta 2000, ko sem pripeljal razlagalne table o pomenu podob in besedil na obeh stelah. Takšni napisi, ki jih INAH postavi na vseh arheoloških najdiščih, odprtih za javnost, so praviloma v španščini, angleščini in najbolj razširjenem lokalnem jeziku, zato sem za naš primer predlagal jezik <span style="font-style:italic">chol</span>. Vaščani večinoma znajo brati in pisati, vsaj za silo, so pa prvič z zanimanjem ugotovili, da je mogoče v latinici pisati ne le špansko, temveč tudi njihov jezik.</p><p>Za stele se je zelo zanimal ne le Ian Graham, temveč tudi Nikolai Grube z Univerze v Bonnu, eden vodilnih strokovnjakov za pisavo Majev. Tudi on je napravil natančne risbe motivov in napisov na obeh stelah, in ko je besedila razvozlal, smo izvedeli, o čem natančno govorijo. Nikolai, ki je tudi poslej ostal naš stalni sodelavec, je ugotovil, da ima posebno zanimive podatke stela, ki je bila na vzhodnem hribu.</p><p>Na njej je naveden datum, ki ustreza 8. novembru leta 504 n. št. in ki označuje rojstvo vladarja, imenovanega <span style="font-style:italic">Sak Witzil B'aah</span>, kar pomeni 'beli vrh hriba'. Ta je vladal mestu <span style="font-style:italic">B'uuk</span>, katerega ime se pojavlja tudi na nekaterih drugih, že znanih najdiščih v sosednji Gvatemali, kar pomeni, da je bilo to mesto pomemben center, čeprav politično ne povsem samostojen: v nadaljevanju našega napisa se namreč omenja ustoličenje, 30. aprila 561, »pod pokroviteljstvom Pričevalca neba, vladarja dinastije Kaan«. Znano je, da je ta dinastija v poznem klasičnem obdobju imela sedež v Calakmulu, ki je bil tedaj prestolnica izredno obsežne majevske države. Calakmul leži dobrih 60 kilometrov proti zahodu in je največje majevsko arheološko najdišče nasploh: doslej je bilo tam najdenih več kot 100 stel in okoli 6000 stavbnih objektov. Novejše raziskave kažejo, da dinastija Kaan v 6. stoletju še ni vladala v Calakmulu temveč v mestu, ki ustreza arheološkemu najdišču Dzibanché, to pa leži v sosednji mehiški državi Quintana Roo, okoli 50 kilometrov severovzhodno od naselja Los Alacranes. Kakorkoli že, vladar, upodobljen na naši steli, je bil torej vazal drugega, bolj mogočnega gospoda.</p><div class="pagebreak" id="pb.77"> [77] </div><p>Napis je zanimiv tudi zato, ker vsebuje najzgodnejšo doslej znano omembo kralja, katerega ime epigrafiki običajno prevedejo kot 'Pričevalec neba' in ki je znan predvsem po tem, da je leta 562, torej kmalu po ustoličenju svojega podanika v mestu Los Alacranes, napadel in porazil Tikal, drugo mogočno prestolnico, ki leži v severovzhodni Gvatemali. Odtlej je bil Tikal v podrejenem položaju skoraj poldrugo stoletje; maščevanje se je začelo šele leta 695, ko je kralj Tikala Jasaw Chan K'awiil porazil svojega tekmeca Yuknoom Yich'aak K'ak'a iz dinastije Kaan, ki je tedaj vladala iz Calakmula, in se nadaljevalo v prvi polovici 8. stoletja z vojnami, ki so Calakmul dokončno oslabile.</p></div></div></body></html>