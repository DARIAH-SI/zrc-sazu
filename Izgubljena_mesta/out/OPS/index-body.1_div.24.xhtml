<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Razno</title><meta name="author" content="Ivan Šprajc"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Razno</span></h1><div class="ss1" id="index-body.1_div.24"><div class="pagebreak" id="pb.171"> [171] </div><p style="body-txt-prvi-odstavek">Vsa ta organizacija del je terjala dobra dva tedna. Nekaj sem opravil v Xpujilu in Chetumalu, največ časa pa sem prebil na terenu, daleč od civilizacije, s katero sem sicer lahko komuniciral preko satelitskega telefona, vendar so bile težave s signalom pogosto nepremostljive. Ne da bi naleteli na kaj presunljivo zanimivega, smo se te dni spopadali s težavami vseh vrst, ki jih nemara najbolje ilustrira povzetek terenskega dnevnika:</p><p><span style="font-style:italic">28. april. Vaquero mi je sporočil v Xpujil, da so našli El Tintal, da je najdišče edinstveno – ima stelo in celo izpostavljene arhitektonske elemente – in da ga moramo kasneje natančno pregledati in kartirati. Ciriaco je prišel v Xpujil in mi sporočil, da ima neke nujne opravke in trenutno ne more z menoj. Odpeljal sem se sam. Na poti proti Villahermosi mi je nasproti pripeljal znani črni jeep; Vaquero je peljal delavca Teodora, ki si je z mačeto tako močno porezal roko, da je bilo potrebno šivanje. Ostale sem našel v Villahermosi, kamor so se že vrnili iz Tintala. Don Guadalupe je nataknjen, ker že dva dni nimajo moke za tortilje; zdaj sem jo pripeljal in se je pomiril.</span></p><p><span style="font-style:italic">29. april. Guadalupe je omenil, da pozna blizu Yaxnohcaha še eno piramido. Odšli smo tja in jo našli samo nekaj sto metrov južno od kompleksa, ki sta ga Atasta in Vaquero že pregledala. Visoka je skoraj 30 m, tudi ta ima triadno skupino in spada k istemu naselju.</span></p><p><span style="font-style:italic">30. april. Odprli smo kolovoz iz Villahermose proti jugu. V vetrobran sive kamionete, ki jo je vozil Atasta, je udarila veja, po vsej levi strani je razpokal in se upognil navznoter; z izolirnim trakom smo ga za silo utrdili. Prišli smo do aguade Dos Caobas, ki leži 1 km severno od meje z Gvatemalo; v bližini naj bi bi bile ruševine, ki jih omenjajo Ruppert in arhivske listine mejne komisije</span> [na te ruševine so naleteli pri meritvah meje v tridesetih letih 20. stoletja]<span style="font-style:italic">. Ugotovili smo, da je v aguadi dovolj vode, zato se bomo jutri preselili v Dos Caobas. Vaqueru sem sporočil koordinate in mu naročil, naj najde delavca, ki bo nadomestil poškodovanega Teodora. Svetoval sem mu Baltazarja Gutiérreza, ki je vsem bolj znan kot Bacho; najbolj zanesljivo ga bo našel v kantini Rosita v Xpujilu.</span></p><div class="pagebreak" id="pb.172"> [172] </div><div class="figure"><img src="media/056.jpg" alt="Guadalupe in Bacho v taboru Dos Caobas." class="graphic"/><div class="caption">Guadalupe in Bacho v taboru Dos Caobas.</div></div><p><span style="font-style:italic">1. maj. Preselili smo tabor v Dos Caobas in pregledali okolico, našli pa samo nekaj manjših grobelj z roparskimi izkopi in keramiko. Zvečer sta se pripeljala Vaquero in Bacho s svežimi zalogami hrane.</span> [Bacho je delal z nami že leta 2002. Spoznal sem ga v Xpujilu, kjer so mi omenili, da je čiklero in da dobro pozna ruševine v biosferi. Kadarkoli sem ga srečal, je bil tako neznosno pijan, da se nisva mogla ničesar dogovoriti. Ker pa mi je njegov prijatelj rekel, da je v vasi vedno tak, da pa v gozdu pride k sebi, smo ga nekega dne kar naložili na kamioneto in odpeljali v Villahermoso, ker naj bi tam blizu poznal velik <span style="font-style:italic">reinado</span>. Res je prišel k sebi, našel ruševine in izkazalo se je, da je odličen delavec, kot človek pa prava dobričina. Tudi tokrat ga je Vaquero kar pobral v kantini, brez obotavljanja se je odzval povabilu, na dolgi poti pa se je tudi že streznil].</p><p><span style="font-style:italic">2. maj. Nadaljujemo preglede, nič posebnega. Na območju koordinat, kjer naj bi bile glede na arhivske dokumente ruševine Ruina Alta, so samo manjše groblje. Popoldne nas preseneti naliv, vrnemo se v tabor. Vse je premočeno, ker mrež nismo zaščitili s polivinilom. Še dobro, da mi je komandant posodil šotor. Ne moremo zakuriti </span><span class="pagebreak" id="pb.173"> [173] </span><span style="font-style:italic">ognja. Končno najdemo kup posušene trave; nedavno so jo pri čiščenju tabora nagrmadili delavci, ki vsako leto čistijo državno mejo. Pod gornjo in povsem mokro plastjo najdemo dovolj suhe trave, da zakurimo ogenj; razcepimo mokra polena, iz suhega notranjega lesa naredimo treske in jih položimo na ogenj. Močno se je ohladilo, mi pa smo edino steklenico viskija izpraznili že včeraj zvečer.</span></p><p><span style="font-style:italic">3. maj. Vaquero je ostal v taboru, zagnal generator, napolnil baterije in posušil opremo. Ostali smo nadaljevali iskanje v okolici. Ruppert omenja Maabal in daje približne koordinate, a tam ni ničesar.</span></p><p><span style="font-style:italic">4. maj. Podrli smo tabor in se odpeljali proti vzhodu po kolovozu, ki so ga pred kratkim očistili delavci na meji. Na prvem križišču smo zavili na levo proti severu, mimo odcepa proti aguadi Jeruzalem. Kolovoz je dober, občasno ga uporablja vojska. Na prehodu čez potok Blengio obstanemo v blatu. Štirikolesni pogon na sivi kamioneti ne dela; to že vemo, ampak zdaj se je pokvaril tudi na beli. Še dobro, da je don Martín pred nekaj dnevi popravil winch</span><span id="ftn20_return"><a class="notelink" title="Vitel za vleko, pritrjen na prednji del vozila." href="#ftn20"><sup>20</sup></a></span><span style="font-style:italic">. Izvlečemo se iz blata in se utaborimo na kolovozu na mestu blizu hriba s koničastim vrhom, ki sem ga leta 2002 videl s piramide v Balakbalu. Ponoči spet dežuje, ampak mreže so pod polivinilnimi folijami.</span></p><p><span style="font-style:italic">5. maj. Prebili smo se do hriba in ga pregledali. Kar je bilo iz Balakbala videti kot večja piramida, je samo precej zašiljen vrh hriba iz sadre. Zgoraj samo skupina manjših grobelj. Popoldne nadaljevali pot. Siva kamioneta se je že vso pot pregrevala in malo pred Altamiro zakuhala in obtičala v blatu; snel se je jermen za ventilator hladilnika. Nataknili smo rezervni jermen, a je preohlapen. Vlečenje ne pride v poštev, ker je tudi bela kamioneta v blatu, pa še brez 4WD</span><span id="ftn21_return"><a class="notelink" title="Four-wheel drive, 'štirikolesni pogon'." href="#ftn21"><sup>21</sup></a></span><span style="font-style:italic">. Prenesemo najvažnejšo opremo iz sive v belo in v džip in do večera pridemo v Xpujil, usrani od nog do las.</span></p><p><span style="font-style:italic">6. maj. Poiskal sem komandanta v vojašnici in ga prosil za pomoč. Ta me vedno preseneti: da je mehanik na dopustu, mi je rekel, a je takoj dodal, da se vrne že naslednji dan in da ga lahko z nekaj vojaki pošlje, da popravijo in izvlečejo sivo kamioneto. »Bo to v redu?« je še vprašal. Ostal sem brez besed: kako ne bi bilo v </span><span class="pagebreak" id="pb.174"> [174] </span><span style="font-style:italic">redu?! Sploh nisem vedel, kako naj se mu zahvalim: vojska nas bo izvlekla iz dreka! Belo kamioneto sem odpeljal k mehaniku Martínu v Zoh Laguno, da popravi štirikolesni pogon. Vaquero je odpeljal džipa k vulkanizerju in pomagal Atasti pri urejanju opreme in nakupih. Na internetu skušam videti, kaj je z denarjem, ki naj bi ga namenil INAH za Oxpemul. Nacionalni koordinator za arheologijo mi sporoča, naj se povežem z direktorjem regionalnega centra v Campecheju, tega pa ni.</span></p><p><span style="font-style:italic">7. maj. Vaquero odšel z vojaki na hummerju po sivo kamioneto. Klical sem National Geographic in INAH Campeche glede denarja za Oxpemul, odgovornih nisem našel. Folan v Campecheju pravi, da bo univerza dala nekaj denarja. Z Atasto sva odšla v Chetumal po nakupih; naročil sem rezervni del, ki ga potrebuje don Martín za popravilo štirikolesnega pogona. Vaquero se je vrnil s sivo kamioneto in vojaki, ki so jo privlekli s hummerjem; najnujnejše je popravil vojaški mehanik, po blatnem kolovozu pa so jo kljub temu morali šlepati.</span></p><p>Pa naj bo tega telegrafskega naštevanja dovolj. V Xpujilu smo morali ostati še nekaj dni, tako zaradi popravila bele kamionete kot zaradi urejanja finančnih zadev in priprav za dokumentacijo kamnitih spomenikov v Oxpemulu. Willy Folan je sporočil, da je našel človeka, ki je pripravljen priti in jih narisati, dodaten denar pa so končno prispevali vsi zaprošeni: INAH, <span style="font-style:italic">National Geographic Society</span>, <span style="font-style:italic">Universidad Autónoma de Campeche</span> in ZRC SAZU.</p><p>Raymundo je z vozilom univerze prišel v Xpujil 12. maja zvečer. Z njim je bil Hubert Robichaux, ameriški arheolog, ki je delal že marsikje, med drugim z Richardom Adamsom na velikem najdišču Río Azul v Gvatemali. Čeprav je bil že precej v letih, ga je ponovno odkritje Oxpemula tako navdušilo, da se je na Folanovo vabilo takoj odzval. Naslednji dan smo pobrali Ciriaca in ostale delavce in odšli do 27. kilometra ceste proti Calakmulu. V taboru ob aguadi sta ostala Raymundo in en delavec, ostali smo z vso opremo odšli v tabor pri najdišču Dos Aguadas, prenočili in naslednje jutro prispeli v Oxpemul.</p><p>Dokumentacija oxpemulskih spomenikov je terjala zahtevno organizacijo. En satelitski telefon je imel Raymundo, ki je v taboru ob cesti vodil celotno logistiko, drugega pa mi v Oxpemulu. Od delavcev sta z nami ostala Ciriaco in Moisés, ostalih osem pa je <span class="pagebreak" id="pb.175"> [175] </span></p><div class="figure"><img src="media/057.jpg" alt="Hugh prerisuje hieroglife na Steli 10 v Oxpemulu." class="graphic"/><div class="caption">Hugh prerisuje hieroglife na Steli 10 v Oxpemulu.</div></div><p>bilo naslednje dni zadolženih za oskrbo. Vsak dan so nam morali prinesti poleg hrane še vsaj dve 20-litrski plastenki z vodo. Ozka in vijugasta pot, izsekana od ceste do Oxpemula, je bila dolga preko 10 kilometrov in polna posekanih štrcljev, ob katerih so se spotikali, in nizko ležečih vej in debel, ki se jim je bilo treba izogibati ali se pripogibati pod njimi. Tudi za najbolj žilavega domačina je bilo preveč, da bi moral vsak dan s tovorom prehoditi to razdaljo, zato je bilo treba delo razdeliti: ena skupina je bila pri Raymundu in je prinašala hrano in vodo do kolegov, utaborjenih blizu najdišča Dos Aguadas, ti pa so jo zatem prenašali v Oxpemul. Vsak dan smo Raymundu pošiljali sporočila glede potreb, Raymundo pa je priskrbel vse potrebno, organiziral transport, semtertja pripravil celo zrezke, jih nasolil, začinil in prekadil …; ko so prišli do nas, jih je bilo treba samo še vreči v ponev.</p><div class="pagebreak" id="pb.176"> [176] </div><p>Organizacija je bila dobra, satelitski telefon je deloval. Raymundo je na cesti lahko dobil satelitski signal, mi pa na najvišji piramidi v Oxpemulu prav tako. Utaborili smo se na največjem trgu, ob vznožju glavne piramide. S seboj smo imeli viseče mreže in šotorsko platno, ki ga je priskrbel Raymundo, ampak že prvo noč smo ob močnem nalivu ugotovili, da zamaka. Poleg tega se je v kotanji na razpeti šotorki nabralo toliko vode, da se je celotna konstrukcija sesula. Popravili smo jo samo za silo, tako da je bila vsaj najpomembnejša oprema na suhem, spali pa nismo nič. Hugh in Vaquero sta bila v lastnih šotorih, a tudi Vaquerov je zamakal. Ko se je zjutraj dež polegel, je Vaquero prilezel iz šotora in vprašal Ciriaca:</p><p>»Katera žival je to?« Pokazal je na dobre tri centimetre dolgo žuželko v šotoru.</p><p>»Uuu, Vaquero, te pa ne smeš ubiti.«</p><p>»Zakaj?«</p><p>»Ta je zdaj tvoja krvna sestra,« se je namuznil Ciriaco.</p><p>»Kako?«</p><p>Ciriaco jo je vzel iz šotora in pohodil; razlilo se je toliko krvi, da je Vaquero odskočil in izstrelil rafal ne najbolj spodobnih besed.</p><p>»To je vrsta stenice,« je pojasnil Ciriaco, »ki sesa kri. Ko te piči, ne čutiš ničesar, pa tudi kasneje ne; zato ji pravijo poljubljajoča stenica, prenaša pa Chagasovo bolezen. Če je stenica<span id="ftn22_return"><a class="notelink" title="Triatoma sp." href="#ftn22"><sup>22</sup></a></span> okužena, se lahko bolezen pojavi šele čez leta; napade srce, črevesje, včasih je smrtna. Ampak ne skrbi, tega je več v Gvatemali. Tu še nisem slišal, da bi kdo zbolel.«</p><p>Zaenkrat je Vaquero še vedno živ in zdrav. Upajmo, da je imel Ciriaco prav.</p><p>V naslednjih dneh je Hugh čez dan risal spomenike, ostali smo pomagali, kjer je bilo potrebno, ponoči pa smo jih fotografirali z bliskavico; reliefno izdelane podobe in hieroglifske napise smo osvetljevali s strani, kajti kontrastni obrisi, dobljeni s takšnim fotografiranjem, lahko razkrijejo mnoge podrobnosti, ki jih podnevi ni mogoče opaziti. Poleg komarjev, ki jih je bilo tisto leto povsod nenavadno veliko, so te nočne napore popestrile ogromne vešče, <span class="pagebreak" id="pb.177"> [177] </span></p><div class="figure"><img src="media/058.jpg" alt="Atasta in Vaquero si ogledujeta fragment Stele 3 v Oxpemulu, na kateri&#xA;                            je omenjen obisk treh gospodov iz Tikala." class="graphic"/><div class="caption">Atasta in Vaquero si ogledujeta fragment Stele 3 v Oxpemulu, na kateri je omenjen obisk treh gospodov iz Tikala.</div></div><p>ki so besno obletavale vse vire svetlobe in se pri tem neusmiljeno zaletavale tudi v naše obraze s svetilkami na čelih. Res tečne živali.</p><p>To delo je bilo nekako zasilno, vendar nujno, ker takrat nismo vedeli, kdaj bo lahko prišel naš epigrafik Nikolai Grube. K sreči je obiskal Oxpemul že avgusta 2004 in vse spomenike izčrpno dokumentiral. Hieroglifski napisi so potrdili domnevo o vlogi <span class="pagebreak" id="pb.178"> [178] </span>Oxpemula v nemirnem poznoklasičnem času. Besedila navajajo imena posameznih vladarjev, pomembne dogodke in datume, razkrivajo pa tudi, da je Oxpemul v regionalni politični hierarhiji prevzel mesto Calakmula, katerega moč je prav v tistem času močno opešala: poleg tega, da je uporabljal toponim Calakmula (<span style="font-style:italic">Uxtetun</span>), je imel tudi neposredne zveze s Tikalom, ki je po zmagah nad Calakmulom ostal edina velesila v majevskih nižavjih. Zanimivo je tudi, da so vladarji na več stelah zelo očitno predstavljeni kot božanstva: groteskne maske in drugi simboli, vključeni v njihovo razkošno opravo, pa tudi njihova imena razodevajo, da so poosebljali predvsem boga sonca in boga dežja.</p></div><!--Notes in [div]--><div class="notes"><div class="note" id="ftn20"><span class="noteLabel">20. </span><div class="noteBody">Vitel za vleko, pritrjen na prednji del vozila.</div> <a class="link_return" title="Go back to text" href="#ftn20_return">↵</a></div><div class="note" id="ftn21"><span class="noteLabel">21. </span><div class="noteBody"><span style="font-style:italic">Four-wheel drive</span>, 'štirikolesni pogon'.</div> <a class="link_return" title="Go back to text" href="#ftn21_return">↵</a></div><div class="note" id="ftn22"><span class="noteLabel">22. </span><div class="noteBody"><span style="font-style:italic">Triatoma</span> sp.</div> <a class="link_return" title="Go back to text" href="#ftn22_return">↵</a></div></div></div></body></html>