<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Prirodopis v splošnem in posebnem oziru, z opisom Kraljeve zbirke</title><meta name="author" content="Georges-Louis Leclerc Buffon Histoire naturelle, générale et particulière, avec la description du Cabinet du Roi (&#34;Premier discours. De la manière d'étudier et de traiter l'histoire naturelle&#34;; &#34;L'âne&#34;)1749, Pierre-Louis Moreau Maupertuis Essai sur la formation des corps organisés1754 Réponse aux objections de M. Diderot1756 in Denis DiderotPensées sur l'interprétation de la nature1754"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Prirodopis v splošnem in posebnem oziru, z opisom Kraljeve zbirke</span></h1><div class="chapter" id="index-body.1_div.1"><div class="pagebreak" id="pb.7"> [(7)] </div><div class="byline"><span class="docAuthor">Georges-Louis Leclerc de Buffon</span></div><div class="byline">prvi zvezek</div><div class="ss1" id="index-body.1_div.1_div.1"><h2><span class="head">PRVA RAZPRAVA <br/>O načinu preučevanja v prirodopisu</span></h2><p>Prirodopis, če ga jemljemo v njegovem celotnem obsegu, je velikanski popis, ki zajema vse predmete, ki nam jih ponuja univerzum. V tem neznanskem mnoštvu štirinožcev, ptic, rib, insektov,<span id="ftn1_return"><a class="notelink" title="Med &#34;insekte&#34; so uvrščali različne živali, ki niso sodile v nobeno od jasno prepoznavnih kategorij (štirinožcev, ptic, rib ipd.), na primer členonožce…" href="#ftn1"><sup>1</sup></a></span> rastlin, mineralov<span id="ftn2_return"><a class="notelink" title="Fr. minéraux: termin vključuje minerale, kamnine in elemente v rudah (npr. zlato, železo, žveplo). V splošnem je &#34;mineralno&#34; oznaka za neživi del nara…" href="#ftn2"><sup>2</sup></a></span> itn. se vedoželjnosti človeškega duha ponuja velikanska predstava, ki je v svoji celoti tako obsežna, da se nam zdi in tudi dejansko je neizčrpna v svojih podrobnostih. En sam del prirodopisa, na primer popis insektov ali popis rastlin, je dovolj, da zaposli več ljudi skupaj, in tudi najspretnejši opazovalci so po večletnem delu lahko ponudili le dokaj nepopolne skice vseh preštevilnih predmetov znotraj posebnih vej prirodopisa, s katerimi so se izključno ukvarjali. In vendar so ti opazovalci storili vse, kar so mogli, in daleč od tega, da bi jim očitali počasno napredovanje znanosti, saj prav nasprotno ne moremo prehvaliti njihove delovne vneme in njihove potrpežljivosti, ne moremo pa jim tudi odrekati bolj vzvišenih kvalitet. Kajti neka posebna sila genija in neki pogum duha je v tem, da smo sposobni motriti naravo v vsem neštevilnem mnoštvu njenih stvaritev, ne da bi nad njo ostrmeli, in da se imamo za sposobne te stvaritve razumeti in jih primerjati. Neko posebno nagnjenje se izraža v naklonjenosti do njih, večje od nagnjenja, ki se usmerja zgolj na posebne predmete. In lahko rečemo, da naklonjenost do preučevanja narave predpostavlja dve lastnosti duha, ki si na videz nasprotujeta: veliko idejo vnetega genija, ki vse objame z enim pogledom, in nadrobno pozornost marljivega čuta, ki se oprime ene same točke.</p><div class="pagebreak" id="pb.8"> [8] </div><p>Prva ovira, ki se nam postavlja pri študiju prirodopisa, izhaja iz tega velikega mnoštva predmetov. Toda sama raznolikost teh predmetov in težave, na katere naletimo pri zbiranju vseh teh raznovrstnih stvaritev iz različnih delov sveta, za napredovanje naših spoznanj predstavljajo še dodatno oviro, ki se zdi nepremostljiva in je dejansko zgolj z delom ne moremo premagati. Le z obilico časa, truda, stroškov in pogosto zgolj po srečnem naključju je mogoče pridobiti dobro ohranjene primerke vseh vrst živali, rastlin in mineralov in si ustvariti urejeno zbirko vseh stvaritev narave.</p><p>Toda ko nam enkrat uspe zbrati vzorce vsega, kar naseljuje univerzum, ko z velikimi napori na enem kraju zberemo primerke vsega, kar se v izobilju nahaja po zemlji, in se prvič ozremo na to zakladnico, polno raznovrstnih, novih in čudnih stvari, je prvo občutje, ki nas obide, neko začudenje, pomešano z občudovanjem, in prva misel, ki sledi, nas ponižane vrne same vase. Ne predstavljamo si, da bi nam s časom lahko uspelo prepoznavati vse te različne predmete, in to ne samo prepoznavati jih po obliki, ampak tudi spoznati vse, kar zadeva njihov izvor, nastanek, ustroj,<span id="ftn3_return"><a class="notelink" title="Fr. organisation, conformation. &#34;Ustroj&#34; živega telesa je njegova notranja urejenost, medsebojna usklajenost njegovih delov, ki delujejo v korist celo…" href="#ftn3"><sup>3</sup></a></span> delovanje, skratka narediti popis vsake posamezne stvari. A vendar, če se s temi predmeti seznanimo, če jih videvamo pogosto in tako rekoč brez posebnega namena, bodo v nas postopoma ustvarili trajne vtise, ki jih bo naš duh kmalu povezal s stalnimi in nespremenljivimi razmerji. Od tod se lahko dvignemo do splošnejših idej, ki zajamejo več različnih predmetov naenkrat. In takrat smo sposobni urejeno preučevati, plodno razmišljati in si utirati poti do koristnih spoznanj.</p><p>Za začetek moramo torej veliko videti in si znova in znova spet ogledovati. Kakorkoli je pozornost že nepogrešljiva v vseh stvareh, jo na tej točki lahko še zanemarimo. Mislim tisto tankovestno pozornost, ki je vselej koristna, kadar vemo veliko, a pogosto škodljiva za tiste, ki se šele začenjajo učiti. Za te je bistveno, da si najprej opremijo um z idejami in dejstvi in da jim, če le možno, onemogočimo, da bi iz teh dejstev in idej prezgodaj izpeljevali sklepe in razmerja, kajti vedno znova se dogaja, da ljudje zaradi nepoznavanja določenih dejstev in zaradi premalo idej svojega duha izčrpavajo z zmotnimi povezavami in si obremenjujejo spomin z nejasnimi posledicami in <span class="pagebreak" id="pb.9"> [9] </span>rezultati, ki so v nasprotju z resnico, kar v nadaljevanju vodi do predsodkov, ki jih je težko odpraviti.</p><p>Zato sem dejal, da je treba začeti s tem, da veliko vidimo. Poleg tega je treba gledati tako rekoč brez namena, kajti če se namenimo stvari opazovati le z nekega določenega vidika, v nekem določenem redu, po nekem določenem sistemu, ne bomo nikoli, naj uberemo še tako dobro pot, dospeli do tolikšne širine spoznanja, kakršne bi se lahko nadejali, če bi na samem začetku svojega duha pustili, da hodi po svoje, da se sam znajde, da se utrdi brez tuje pomoči in si sam ustvari prvo verigo, ki predstavlja red njegovih idej.</p><p>Vse to brez izjeme velja za ljudi, ki imajo že izgrajenega duha in že izoblikovano zmožnost sklepanja. V nasprotju s tem pa je treba mladino voditi in ji ustrezno svetovati, treba jo je tudi spodbujati z vsem tistim, kar je v znanosti najbolj privlačno, tako da jih opozarjamo na stvari, ki so kar najbolj nenavadne, ne da bi jim zanje podajali ustrezne razlage. V mladih letih je skrivnost spodbuda za radovednost, medtem ko v zrelih letih vzbuja le odpor. Otroci se zlahka naveličajo stvari, ki so jih že videli, iste stvari jih drugič ne zanimajo več, razen če jim iste predmete predstavimo z drugega vidika. Namesto da zgolj ponavljamo tisto, kar smo jim že povedali, jim je bolje povedati še več posameznosti, celo če so te nepovezane ali nekoristne. Manj izgubimo, če jih varamo, kakor če jih odvrnemo.</p><p>Ko bodo potem, ko so stvari videli prvič in znova in znova, o njih dobili neko grobo predstavo, ko jih bodo sami začeli uvrščati, ko bodo začeli opažati splošne razlike med njimi, se bo v njih morda prebudilo nagnjenje do znanosti, in to je treba spodbujati. Tega nagnjenja, ki je povsod tako nepogrešljivo, a hkrati tako redko, ni mogoče vzbuditi z zapovedmi. Zaman ga poskušamo nadomestiti z vzgojo, zaman očetje silijo svoje otroke: vselej jih bodo lahko pripeljali le do tiste točke, ki je skupna vsem ljudem, do tiste stopnje mišljenja in spomina, ki zadostuje za družbeno življenje in za običajna opravila. Toda tisto prvo iskrico genija, tisto klico nagnjenja, o katerem je tu beseda, dolgujemo izključno naravi, in ta klica se nato bolj ali manj razvije glede na različne okoliščine in različne predmete.</p><p>Zato je treba mlademu duhu predstaviti raznovrstne stvari, različne vede, raznolike predmete, da spoznamo, h kateremu rodu stvari se duh nagiba z največjo silo oziroma katerim se predaja z največjim veseljem. Predstaviti jim je treba tudi prirodopis, in sicer zlasti v tistem obdobju, ko se njihov razum začenja razvijati, v tisti starosti, ko se jim začenja zdeti, da že veliko vedo. Ni boljšega od prirodopisa, da pobijemo njihovo samoljubje in jim damo vedeti, <span class="pagebreak" id="pb.10"> [10] </span>koliko stvari še ne poznajo. In tudi brez tega prvega učinka, ki je lahko samo koristen, bo celo površen študij prirodopisa povzdignil njihove ideje in jim dal spoznati nešteto stvari, o katerih navadni ljudje ne vedo ničesar, vendar jih pogosto srečujemo v običajnem življenju.</p><p>A vrnimo se k človeku, ki se hoče resno posvetiti preučevanju narave, in se ponovno snidimo z njim na mestu, kjer smo ga pustili, to je tam, kjer začenja posploševati svoje ideje in si ustvarjati neko metodo razvrščanja<span id="ftn4_return"><a class="notelink" title="Fr. méthode. V nadaljevanju je s terminom &#34;metoda&#34; mišljena metoda klasifikacije, način razvrščanja naravnih pojavov v neki sistem oziroma kar ta sist…" href="#ftn4"><sup>4</sup></a></span> in sisteme pojasnjevanja. To je za tega človeka čas, ko se mora pogovarjati s poučenimi ljudmi, brati dobre avtorje, presojati njihove različne metode in pridobivati spoznanja iz vseh virov. Toda ker se običajno dogaja, da se človeku priljubijo in da razvije nagnjenje le do določenih avtorjev ali do neke določene metode in da se pogosto brez dovolj zrele presoje preda kakemu sistemu, ki včasih stoji le na trhlih temeljih, je primerno, da na tem mestu podamo nekaj uvodnih pojmov, ki se nanašajo na metode, zamišljene, da bi ljudem olajšale razumevanje v prirodopisu. Te metode so zelo koristne, kadar jih uporabljamo z ustreznimi zadržki. Skrajšajo nam delo, pomagajo spominu, ponujajo duhu niz idej, ki so sicer sestavljene iz več različnih predmetov, vendar imajo kljub temu neka skupna razmerja, in ta razmerja skupaj ustvarijo močnejši vtis, kakor bi ga lahko ločeni predmeti zunaj vsakega razmerja. Takšna je torej poglavitna korist metod, toda njihova slabost je, da hočejo to verigo pretirano podaljšati ali pa pretirano omejiti, da hočejo zakone narave podrediti arbitrarnim zakonom, da hočejo naravo deliti prav tam, kjer je nedeljiva, in da hočejo njene sile meriti z vatlom naše šibke domišljije. Druga slabost, enako velika kot prva in tej nasprotna, pa je, da se uklanjamo metodam, ki so preveč omejene, da hočemo soditi o celoti po enem samem delu, da naravo omejujemo na malenkostne sisteme, ki so ji tuji, da iz njenih neizmernih stvaritev arbitrarno oblikujemo ločene sestave in, nazadnje, da s pomnoževanjem imen in predstav jezik znanosti delamo težji od znanosti same.</p><p>Po naravi smo nagnjeni k temu, da v vseh stvareh vidimo neki red in uniformnost, in ko stvaritve narave preučujemo površno, se na prvi pogled res zdi, da je narava vselej delovala po enem in istem načrtu. Ker je nam samim znana ena sama pot za doseganje cilja, se prepričujemo, da tudi narava deluje <span class="pagebreak" id="pb.11"> [11] </span>in izvaja vse z istimi sredstvi in podobnimi operacijami. Zaradi tega načina mišljenja so si ljudje zamišljali nešteto napačnih razmerij med naravnimi stvaritvami, rastline so primerjali z živalmi, menili so, da vidijo minerale, kako rastejo kot rastline,<span id="ftn5_return"><a class="notelink" title="Namig na pojav &#34;kovinske vegetacije&#34;, fraktalne rasti srebra, železa, cinka itn. na trdni podlagi v ustrezni raztopini. Srebrova rast te vrste je znan…" href="#ftn5"><sup>5</sup></a></span> njihove ustroje, ki so tako različni, in njihovo delovanje, v katerem je tako malo podobnosti, so pogosto zvajali na eno in isto obliko. Skupni kalup vseh teh stvari, med katerimi je toliko razlik, se prej kot v sami naravi nahaja v ozkem duhu tistih, ki so naravo slabo spoznali in ne znajo presojati ne verodostojnosti neke resnice ne pravih meja primerjalne analogije. In res, ali moramo zato, ker kri kroži po telesu, trditi, da sok kroži po rastlini? Ali je treba iz rastlinske vegetacije, ki jo poznamo, izpeljevati podobno vegetacijo pri mineralih, iz gibanja krvi gibanje rastlinskega soka,<span id="ftn6_return"><a class="notelink" title="O kroženju rastlinskega soka je pisal npr. Edme Mariotte (1620–1684) v delu De la végétation des plantes (1676). Za druge primere analogij med naravni…" href="#ftn6"><sup>6</sup></a></span> iz gibanja rastlinskega soka gibanje petrificirajočega soka? Ali to ne pomeni v realnost Stvarnikovih del vnašati abstrakcije našega omejenega uma in Stvarniku pripisovati tako rekoč zgolj toliko idej, kolikor jih imamo mi sami? In vendar so ljudje zatrjevali in vedno znova zatrjujejo podobno neutemeljene stvari in gradijo sisteme na negotovih dejstvih, ki jih ni nihče preiskal in služijo le za to, da kažejo človekovo nagnjenje do iskanja podobnosti v najbolj različnih predmetih, do iskanja pravilnosti tam, kjer vlada le raznolikost, in do iskanja reda v stvareh, ki jih dojemamo le zmedeno.</p><p>Kajti če se nočemo ustavljati ob površnih spoznanjih, katerih rezultati nam lahko nudijo le nepopolne ideje o stvaritvah in delovanju narave, ampak hočemo prodreti dlje in pozorneje preučiti obliko in vedênje njenih stvaritev, nas presenetita tako raznolikost načrtov kakor mnogoterost izvedbenih sredstev. Število stvaritev narave, kakorkoli velikansko, tedaj ni več glavni razlog za naše čudenje. Vse naše občudovanje zdaj velja njenemu mehanizmu, njeni veščini, njeni iznajdljivosti, celo njenim motnjam. In človeški duh, preslaboten za to neizmernost, preobremenjen z vsemi čudesi, se ukloni. Zdi se, da vse, kar je možno, tudi dejansko obstaja. Zdi se, da se Stvarnikova roka, ko <span class="pagebreak" id="pb.12"> [12] </span>se je odprla, ni odprla zato, da bi podelila bit le nekemu omejenemu številu vrst, ampak da je z enim metom ustvarila nešteto odvisnih in neodvisnih bitij, neskončno harmoničnih in nasprotnih sestavov in večnost uničevanja in obnavljanja. Ali nam ta prizor ne daje jasne ideje o tej neskončni moči? Ali nam ta pogled na univerzum ne vzbuja kar največjega spoštovanja do njegovega Stvarnika? Kaj bi se zgodilo, če bi šibka luč, ki nas vodi, postala dovolj žarka, da bi lahko spoznali splošni red vzrokov in od njih odvisnih učinkov? Toda niti največji duh, niti najmogočnejši genij se ne bo nikdar povzdignil na to najvišjo točko spoznanja. Prvi vzroki nam bodo za vselej ostali skriti in splošni učinki teh vzrokov ne bodo za nas nič bolj spoznavni od vzrokov samih. Vse, kar je v naši moči, je spoznati nekaj posebnih učinkov, jih primerjati, jih združevati in nazadnje v njih prepoznati neki red, ki izhaja prej iz naše lastne narave kakor iz biti stvari, ki jih preučujemo.</p><p>Toda ker je to edina pot, ki nam je odprta, ker nimamo nobenih drugih sredstev za dosego spoznanja o naravnih stvareh, je treba tej poti slediti, do koder nas bo vodila, treba je zbrati vse predmete, jih primerjati, jih preučiti ter iz njihovih urejenih razmerij pridobiti vsa spoznanja, ki nam lahko pomagajo, da jih jasno dojamemo in bolje spoznamo.</p><p>Prva resnica, ki izhaja iz tega resnega preiskovanja narave, je resnica, ki je za človeka morda ponižujoča, namreč da mora samega sebe uvrstiti v razred živali, ki jim je podoben v vsem, kar je na njem materialnega, in tudi instinkt živali se mu bo morda zdel bolj gotov od njegovega lastnega razuma, njihova spretnost pa bolj občudovanja vredna od njegovih veščin.<span id="ftn7_return"><a class="notelink" title="Fr. arts: med veščine v širšem smislu sodijo tako uporabne, gospodarske, &#34;mehanične&#34; veščine kakor &#34;lepe&#34; veščine ali &#34;lepe umetnosti&#34; (beaux arts)." href="#ftn7"><sup>7</sup></a></span> Ko bo nato postopoma in urejeno preiskoval različne predmete, ki tvorijo univerzum, in se postavil na čelo vseh ustvarjenih bitnosti, bo z začudenjem uvidel, da se te po skoraj nezaznavnih stopnjah spuščajo od najpopolnejšega bitja do najbolj brezoblične materije, od najbolj organizirane živali do najbolj grobega minerala. Spoznal bo, da so ti nezaznavni odtenki véliko delo Narave. Te odtenke bo najdeval ne le v velikostih in oblikah, ampak tudi v gibanju, v razmnoževanju, v vsakovrstnih zaporedjih.</p><p>Če to idejo poglobimo, jasno vidimo, da je nemogoče podati neki splošen sistem, neko popolno metodo, ne samo za prirodopis kot celoto, ampak tudi za katerokoli od njegovih vej. Kajti če bi hoteli narediti neki sistem, neko razvrstitev, z eno besedo neko splošno metodo, bi moralo biti v njej zaobseženo vse. To celoto bi morali deliti v različne razrede, te razrede porazdeliti <span class="pagebreak" id="pb.13"> [13] </span>v rodove, rodove deliti naprej v vrste in vse to sledeč nekemu redu, ki je prej ko slej nujno arbitraren. Toda narava sama deluje v nam nepoznanih stopnjah in se zato ne more popolnoma podrejati tem delitvam, saj iz ene v drugo vrsto in pogosto iz enega v drug rod prehaja po nezaznavnih odtenkih, tako da obstaja veliko število vmesnih vrst in polovično deljenih predmetov, ki jih ne znamo prav umestiti in nujno motijo našo namero splošnega sistema. Ta resnica je prepomembna, da je ne bi tukaj podprli z vsem, kar jo lahko napravi jasno in razvidno.</p><p>Za primer vzemimo botaniko, ta lepi del prirodopisa, ki so jo zaradi njene koristnosti v vseh časih upravičeno najskrbneje gojili, in preiščimo načela različnih metod, ki jih ponujajo botaniki. Z določenim presenečenjem bomo ugotovili, da so v svoje metode vsi nameravali vključiti vse rastlinske vrste na splošno in da to nikomur ni popolnoma uspelo. V vsaki od teh metod še vedno obstaja določeno število anomalnih rastlin, katerih vrsta se nahaja vmes med dvema rodovoma in o katerih se niso znali ustrezno izreči, saj jih lahko enako upravičeno uvrščamo v enega ali drugega od teh rodov. In res, če iščemo popolno metodo, si nalagamo nemogoče delo. Potrebno bi bilo delo, ki bi ustrezno predstavljalo vsa dela narave, nasprotno pa se vedno znova dogaja, da z vsemi znanimi metodami in z vso podporo, ki nam jo daje najbolj razsvetljena botanika, vseeno še najdemo vrste, ki jih ne moremo uvrstiti v nobenega od rodov, ki jih vključujejo te metode. V tej točki se torej izkustvo strinja z razumom in lahko smo prepričani, da v botaniki ni mogoče ustvariti splošne in popolne metode. In vendar se zdi, da je prizadevanje za to splošno metodo za botanike nekakšen kamen modrosti, ki ga vsi iščejo za ceno neskončnih muk in naporov. Eden za izdelavo svojega sistema porabi štirideset let, drugi jih porabi petdeset in v botaniki se je dogajalo enako kot v kemiji, namreč da so med iskanjem kamna modrosti, ki ga niso odkrili, odkrili nešteto drugih koristnih stvari. Tako so v botaniki, ko so hoteli ustvariti splošno in popolno metodo, obširneje preučevali in bolje spoznali rastline in njihovo rabo. Ali je ljudem res potreben neki namišljeni cilj, da vztrajajo v svojem delu, ali je res, da če bi vedeli, da bodo storili le tisto, kar dejansko lahko storijo, ne bi storili ničesar?</p><p>Ta namera botanikov, da bi vzpostavili splošne, popolne in metodične sisteme, torej stoji na trhlih temeljih. Zato je njihovo delo lahko vodilo le do pomanjkljivih metod, ki so zaporedoma rušile druga drugo in doživele usodo, skupno vsem sistemom, ki temeljijo na arbitrarnih načelih. K medsebojnemu rušenju teh metod je najbolj prispevala svoboda, ki so si jo jemali, <span class="pagebreak" id="pb.14"> [14] </span>da so arbitrarno izbrali en sam del rastline za svoj specifični znak. Eni so svojo metodo osnovali na obliki listov, drugi na njihovi razvrstitvi, tretji na obliki cvetov, četrti na številu venčnih listov, peti na številu prašnikov. V nedogled bi lahko govorili, če bi hoteli podrobno popisati vse metode, ki so si jih zamislili, tukaj pa bi rad spregovoril le o tistih, ki so jih ljudje sprejeli z odobravanjem in vsaki od njih nekaj časa sledili, ne da bi bili dovolj pozorni na neko načelno napako, ki je vsem tem metodam skupna, in to je, da hočejo presojati o neki celoti ali o sestavu več celot po enem samem delu in po primerjavi razlik v tem enem delu. Kajti če hočemo presojati o razlikah med rastlinami izključno po razlikah med njihovimi listi ali cvetovi, je to enako, kakor če bi hoteli spoznavati razlike med živalmi po razlikah v njihovi koži ali razlikah med njihovimi razmnoževalnimi organi. In ali ni jasno, da tak način spoznavanja ni znanost, ampak v najboljšem primeru zgolj konvencija, zgolj arbitraren jezik, sredstvo za sporazumevanje, ki nam ne more dati nobenega realnega spoznanja?</p><p>Dovolil si bom reči, od kod po mojem izvirajo te različne metode in zakaj so se namnožile do te mere, da se je v tem trenutku botaniko sámo lažje naučiti od njene nomenklature, ki je zgolj njen jezik. Dovolil si bom reči, da je za človeka bolje, če si v spomin zapiše oblike vseh rastlin in ima o njih jasne ideje, kar je prava botanika, kakor da si zapomni vsa imena, ki jih različne metode dajejo tem rastlinam, zaradi česar je jezik postal težji od znanosti same. Mislim, da se je to zgodilo takole. Najprej so rastline delili po velikosti, dejali so: obstajajo velika drevesa, majhna drevesa, grmi, polgrmi, velike rastline, majhne rastline in zeli. To je bil temelj metode, znotraj katere so nato delili in spet delili po drugih razmerjih velikosti in oblike in tako vsaki vrsti pripisali poseben značaj. Ko je bila metoda po tem načrtu narejena, so prišli ljudje, ki so preučili to razdelitev in dejali: Ta metoda, ki temelji na relativni velikosti rastlin, nima nobene osnove, saj znotraj ene same vrste, na primer pri hrastu, obstajajo tako različne velikosti, da imamo vrste hrasta, ki zrastejo do sto čevljev višine, in druge, ki nikoli ne zrastejo višje od dveh čevljev. Enako velja, v relativnih merah, za kostanje, bore, aloje in nešteto drugih vrst rastlin. Torej rodov rastlin ne smemo določati po njihovi velikosti, saj je ta znak nejasen in negotov, so dejali in upravičeno opustili to metodo. Nato so prišli drugi, ki so menili, da bodo opravili bolje, in dejali: Če hočemo spoznati rastline, se moramo osredotočiti na tiste njihove dele, ki so najočitnejši, in ker so tisto najočitnejše listi, je treba rastline razvrščati po obliki, velikosti in razvrstitvi listov. Po tem načrtu so izdelali drugo metodo. Tej so nekaj <span class="pagebreak" id="pb.15"> [15] </span>časa sledili, nato pa so spoznali, da listi pri skoraj vseh rastlinah neznansko variirajo glede na različne starosti in različna rastišča, da je njihova oblika enako nestalna kot njihova velikost in da je njihova razvrstitev še bolj negotova. Zato so bili s to metodo enako nezadovoljni kakor s prejšnjo. Nazadnje se je nekdo, mislim, da je bil to Gesner,<span id="ftn8_return"><a class="notelink" title="Conrad Gesner (1516–1565), švicarski prirodopisec, ki je delal v botaniki, zoologiji, mineralogiji, medicini in filologiji. Njegovo največje delo so H…" href="#ftn8"><sup>8</sup></a></span> domislil, da je Stvarnik določeno število različnih in nespremenljivih znakov vnesel v razmnoževalne organe rastlin in da je treba izhajati iz tega dejstva, če hočemo narediti metodo. In ker se je ta ideja do neke mere izkazala za pravilno, saj se je pokazalo, da so med razmnoževalnimi organi rastlin nekatere razlike, ki so stalnejše od razlik v vseh drugih delih rastline, obravnavanih posebej, se je nenadoma pojavilo več botaničnih metod, ki so vse v večji ali manjši meri temeljile na tem načelu. Med temi je najbolj upoštevanja vredna, najbolj domiselna in najpopolnejša metoda g. de Tourneforta.<span id="ftn9_return"><a class="notelink" title="Joseph Pitton de Tournefort (1656–1708), francoski botanik, avtor del Éléments de botanique ou méthode pour connaître les plantes (1694), Histoire des…" href="#ftn9"><sup>9</sup></a></span> Ta slavni botanik se je zavedal, da je vsak sistem, ki je čisto arbitraren, nujno pomanjkljiv. Ostroumno se je izognil absurdom, kakršne najdemo v večini metod njegovih sodobnikov, in svoje delitve in izjeme postavil z neizmernim znanjem in spretnostjo. Z eno besedo, botaniko je pripeljal tako daleč, da bi se lahko odrekla vsem drugim metodam, in ji odprl pot, po kateri bi lahko dosegla neko določeno popolnost. Toda pojavil se je neki drugi metodik,<span id="ftn10_return"><a class="notelink" title="Namreč Linné, ki je tu glavna tarča Buffonovih argumentov. Do leta 1748 je izšlo šest izdaj Linnéjevega Systema naturae (1. izdaja 1735). V času Buffo…" href="#ftn10"><sup>10</sup></a></span> ki je ta sistem najprej hvalil, nato pa ga je hotel podreti, da bi uveljavil svojega. Potem ko je od g. de Tourneforta prevzel znake, ki zadevajo razmnoževalne organe rastlin, je za svojo razdelitev na rodove uporabil vse te organe, zlasti pa prašnike. In ne da bi se oziral na modro pazljivost g. de Tourneforta, ki ni naravi nikoli delal sile, tako da bi v svojem sistemu mešal kar najbolj različne predmete, na primer drevesa z zelmi, je skupaj in v iste razrede uvrstil murvo in koprivo, tulipan in češmin, brest in korenje, vrtnico in jagodnjak, hrast in strašnico. Ali ni to norčevanje iz narave in iz tistih, ki jo preučujejo? In če vse to ne bi bilo predstavljeno z <span class="pagebreak" id="pb.16"> [16] </span>videzom nekega skrivnostnega reda in omotano z grščino in botanično učenostjo, ali bi trajalo tako dolgo, da se je pokazala smešnost takšne metode oziroma da se je pokazalo, kakšna zmeda izhaja iz tako čudaške mešanice. Toda to še ni vse, rad bi bil karseda jasen, ker je prav, da g. de Tournefortu zagotovimo slavo, ki si jo je zaslužil s svojim razumnim in doslednim delom, in ker se ne sme zgoditi, da bi ljudje, ki so se botanike učili po Tournefortovi metodi, izgubljali čas z učenjem te nove metode, v kateri je drugačno vse, še celo imena in vzdevki rastlin. Trdim torej, da ima ta nova metoda, ki v iste razrede združuje popolnoma različne rodove rastlin, poleg omenjenih neskladij še druge bistvene pomanjkljivosti in še večje šibke točke od vseh drugih metod, ki so veljale pred njo. Ker se znaki rodov nahajajo na delih rastline, ki so skoraj neskončno majhni, je treba, če hočemo prepoznati neko drevo ali rastlino, imeti pri roki mikroskop. Velikost, oblika, rast, listi, vsi opazni deli ne služijo več ničemur, važni so le prašniki in če nismo videli prašnikov, ne vemo nič, nismo videli ničesar. To veliko drevo, ki ga vidite, je morda le strašnica, če hočete vedeti, kaj je, morate prešteti njegove prašnike, in ker so ti pogosto tako majhni, da jih s prostim očesom ali lupo ne vidimo, je potreben mikroskop. Toda na nesrečo tega sistema obstajajo rastline, ki prašnikov nimajo, obstajajo rastline, pri katerih njihovo število variira, in tako je tudi ta metoda, kljub vsem lupam in mikroskopom, enako pomanjkljiva kakor druge.</p><p>Zdaj ko smo odkrito predstavili temelje, na katerih so bili zgrajeni različni sistemi v botaniki, je zelo lahko videti, da je velika pomanjkljivost teh metod neka metafizična napaka, ki se nahaja v njihovem načelu samem. Ta napaka je v neupoštevanju teka narave, ki se vselej spreminja v odtenkih, in v tem, da hočemo presojati celoto po enem samem od njenih delov. Ta napaka je precej očitna in osupljivo je, da jo najdemo povsod. Kajti skoraj vsi imenodajalci so za razvrščanje uporabljali en sam del telesa, na primer zobe, kremplje ali ostroge za živali ter liste ali cvetove za rastline, namesto da bi upoštevali vse dele in iskali razlike in podobnosti pri individuu kot celoti. Če se branimo upoštevati vse dele predmetov, ki jih preučujemo, se prostovoljno odpovedujemo večini prednosti, ki nam jih ponuja narava, da jo spoznamo. In četudi bi ugotovili, da v nekaterih delih, obravnavanih posebej, najdemo določene stalne in nespremenljive znake, zato še ne bi bilo treba omejiti spoznavanja naravnih stvaritev na spoznanje teh stalnih delov, saj nam ti lahko dajo zgolj posebne in zelo nepopolne ideje o celoti. Zdi se mi torej, da je edini način za dosego poučne in naravne metode, da skupaj <span class="pagebreak" id="pb.17"> [17] </span>postavljamo stvari, ki so si podobne, in ločujemo tiste, ki se razlikujejo. Če je med individui podobnost popolna ali če so razlike tako majhne, da jih le stežka opazimo, nam bodo ti individui veljali za pripadnike iste vrste. Če so razlike že opazne, vendar je podobnosti še vedno veliko več kot razlik, nam bodo individui veljali za pripadnike različnih vrst, vendar istega rodu. Če so te razlike še bolj poudarjene, a ne da bi presegale podobnosti, nam bodo individui veljali za pripadnike ne samo različnih vrst, ampak tudi različnih rodov, vendar bodo še vedno pripadniki istega razreda, ker so si bolj podobni, kakor se razlikujejo. Če pa je nasprotno razlik več kot podobnosti, nam individui ne bodo več veljali niti za pripadnike istega razreda. To je torej metodični red, ki mu je treba slediti pri uvrščanju naravnih stvaritev.<span id="ftn11_return"><a class="notelink" title="Te taksonomske kategorije sledijo Linnéju. Tu naštetih taksonov Buffon na splošno ne uporablja konsistentno in jih včasih poljubno zamenjuje, pač v sk…" href="#ftn11"><sup>11</sup></a></span> Jasno je, da podobnosti in razlik ne bomo iskali samo v enem delu telesa, temveč v celoti, in da se bo ta metoda opazovanja nanašala na obliko, na velikost, na rast, na različne dele telesa, na njihovo število, na njihovo razvrstitev, na sámo bistvo stvari, in da bomo vse te elemente upoštevali v večjem ali manjšem številu, kolikor bo potrebno. Če je torej neki individuum, kakršenkoli že, dovolj posebne oblike, da ga vselej prepoznamo že na prvi pogled, mu bomo dali eno samo ime. Če je ta individuum iste oblike kot neki drugi, vendar se od njega stalno razlikuje po velikosti, barvi, snovi ali kaki drugi jasno zaznavni lastnosti, mu bomo dali isto ime in dodali pridevnik, ki označuje to razliko. Tako bomo z dodajanjem toliko pridevnikov, kolikor je razlik, lahko gotovi, da smo izrazili vse različne lastnosti vsake vrste, in ne bo se nam treba bati, da bi zabredli v nevšečnosti, značilne za pravkar predstavljeno, pretirano omejeno metodo. O teh nevšečnostih sem spregovoril bolj na široko, ker gre za pomanjkljivost, skupno vsem metodam v botaniki in prirodopisu, in ker so sistemi, izdelani za živali, še bolj pomanjkljivi od metod v botaniki. Kajti kakor sem omenil, so o podobnosti in različnosti živali hoteli presojati zgolj na podlagi števila krempljev ali ostrog, zob ali seskov, kar je namera, ki precej spominja na tisto s prašniki in je dejansko plod istega avtorja.</p><p>Iz vsega, kar smo dejali, sledi, da pri študiju prirodopisa obstajata dve enako nevarni čeri: prva je, da nimamo nobene metode, in druga je, da hočemo vse zvajati na neki poseben sistem. Izrazite primere teh dveh načinov, nasprotnih, a obeh enako pomanjkljivih, lahko najdemo pri večini ljudi, ki se danes posvečajo tej znanosti. Tisti, ki hočejo brez vsakega predhodnega <span class="pagebreak" id="pb.18"> [18] </span>študija prirodopisa imeti prirodopisne zbirke, so večinoma premožni ljudje z malo dela, ki iščejo razvedrilo in si štejejo v odliko, če jih imajo drugi za vedoželjne. Ti za začetek brez izbire kupujejo vse, kar pritegne njihovo pozornost. Videti je, da si strastno želijo predmete, za katere jim drugi pravijo, da so redki ali izredni. Te predmete vrednotijo glede na njihovo ceno, jih zadovoljno uredijo ali nagrmadijo brez reda in se kmalu vsega skupaj naveličajo. V nasprotju s tem si drugi, bolj učeni, najprej napolnijo glavo z imeni, frazami in posebnimi metodami, nato pa eno od teh metod vzamejo za svojo ali pa si prizadevajo, da bi ustvarili novo, in s tem ko vse življenje delajo v eni sami kolesnici, v napačni smeri, in hočejo vse zvesti na svoje posebno stališče, si zožijo duha, ne vidijo več predmetov, kakršni so, in na koncu znanost ovirajo, s tem ko ji nalagajo neumestno breme vseh svojih idej.</p><p>Metod, ki so nam jih različni avtorji podali za prirodopis na splošno ali za katerega od njegovih delov, ne smemo imeti za temelj znanosti in jih moramo uporabljati zgolj kot znake, ki smo jih dogovorno sprejeli, da bi se razumeli med seboj. V resnici gre pri vsem tem zgolj za arbitrarna razmerja in za različna stališča obravnavanja naravnih predmetov, in če metode uporabljamo izključno v tem duhu, imamo lahko od njih določeno korist. Kajti morda je lahko koristno, čeprav se ne zdi ravno nujno, da poznamo vse vrste rastlin s podobnimi listi, vse s podobnimi cvetovi, vse z določenim številom prašnikov, vse z določenimi žlezami, in enako pri živalih, vse vrste z določenim številom seskov, vse z določenim številom krempljev. Vsaka od teh metod je v resnici zgolj besednjak, v katerem najdemo imena, razvrščena po nekem redu, ki izhaja iz neke določene ideje in je zato enako arbitraren kot abecedni red. Toda od tega reda imamo lahko to korist, da s primerjanjem vseh teh rezultatov nazadnje ponovno najdemo pot do resnične metode, to je do popolnega opisa in natančnega poročila o vsaki stvari posebej.</p><p>To je poglavitni cilj, ki si ga moramo zastaviti. Že izdelane metode lahko uporabljamo kot pripomoček za preučevanje, razumeti jih moramo kot sredstvo za sporazumevanje. Toda edino resnično sredstvo, s katerim pospešujemo znanost, sta opis in poročilo o vseh različnih stvareh, ki so njen predmet.</p><p>V razmerju do nas stvari same na sebi niso nič. Tudi kadar imajo ime, še vedno niso nič. Za nas začnejo obstajati šele, ko poznamo njihova razmerja, njihove lastnosti. Šele po teh razmerjih jih sploh lahko definiramo. Toda definicija, kakršno podamo z enim stavkom, je šele skrajno nepopolna predstava stvari. Nobene stvari ne moremo dobro definirati, če je natanko ne opišemo. To težavo, kako podati dobro definicijo, vedno znova <span class="pagebreak" id="pb.19"> [19] </span>najdemo v vseh metodah, v vseh povzetkih, ki se jih je pisalo za olajšanje spomina. Zato je treba reči, da je med naravnimi stvarmi dobro definirano le tisto, kar je natančno opisano. Toda za natančen opis je treba stvari, ki jih hočemo opisati, najprej videti, večkrat videti, preiskovati, primerjati, in vse to brez predsodkov, brez sistematskih idej, saj drugače definicija ne bo več imela značaja resnice, edinega, ki ga sme imeti. Tudi slog opisa mora biti preprost, čist in umerjen, slabo prenaša povzdignjenost ali okraske, še manj pa zastranitve, šaljivost ali dvoumje. Edini okras, ki mu ga lahko damo, sta plemenitost v izrazu ter izbranost in jasnost v besedah.</p><p>Med številnimi avtorji, ki so pisali o prirodopisu, jih je precej malo, ki so znali dobro opisovati. Znati naravno in jasno predstaviti stvari, ne da bi jih spreminjali ali siromašili in ne da bi karkoli dodajali iz lastne domišljije, je talent, ki je toliko bolj hvalevreden, ker je manj opazen in ga znajo ceniti le tisti redki ljudje, zmožni nekega osredotočenja, ki je nepogrešljivo za sledenje stvarem do njihovih najmanjših detajlov. Nadvse običajna so dela, obtežena z obsežno in suho nomenklaturo, z dolgočasnimi in nenaravnimi metodami, ki si jih avtorji štejejo v odliko. Nadvse redko pa najdemo natančne opise, nova dejstva, pretanjena opazovanja.</p><p>Aldrovandi,<span id="ftn12_return"><a class="notelink" title="Ulisse Aldrovandi (1522–1605), italijanski prirodopisec, profesor naravoslovja na univerzi v Bologni, upravitelj bolonjskega botaničnega vrta, avtor v…" href="#ftn12"><sup>12</sup></a></span> najmarljivejši in najbolj učen med vsemi prirodopisci, je po šestdesetletnem delu za seboj pustil vrsto velikanskih zvezkov o prirodopisu, ki so jih tiskali enega za drugim, večinoma po njegovi smrti. Vse skupaj bi jih skrajšali na desetino, če bi odstranili vse, kar je v njih nepotrebnega ali nepovezanega s predmetom. Če izvzamemo to njegovo dolgoveznost, ki je, priznam, mučna, je njegove knjige treba šteti med najboljše, kar je bilo kadarkoli zapisanega o prirodopisu kot celoti. Delo je dobro zasnovano, razvrstitve so razumne, delitve jasno začrtane, opisi dokaj natančni, sicer enolični, toda zvesti. Poročila<span id="ftn13_return"><a class="notelink" title="Tj. histoire, poročilo o vrsti ali popis vrste, ki vključuje njene embriološke, etološke, ekološke idr. značilnosti (gl. Buffonovo opredelitev histoir…" href="#ftn13"><sup>13</sup></a></span> so slabša, pogosto so pomešana z bajkami in avtor v njih izkazuje preveliko nagnjenje k lahkovernosti.</p><div class="pagebreak" id="pb.20"> [20] </div><p>Med prebiranjem tega avtorja mi je pozornost vzbudila neka pomanjkljivost oziroma čezmernost, ki jo najdemo v skoraj vseh knjigah, napisanih pred sto ali dvesto leti, in je še danes značilna za nemške učenjake, namreč ta velika količina nekoristne učenosti, s katero namenoma napihujejo svoja dela, tako da se predmet, ki ga obravnavajo, utaplja v množini tujerodnih snovi, o katerih razpravljajo s takšnim zadovoljstvom in razpredajo s tako malo obzira do bralca, da se zdi, kakor da so pozabili, kaj so vam sploh hoteli povedati, medtem ko vam pripovedujejo samo še o tem, kaj so govorili drugi. Predstavljam si moža, kot je bil Aldrovandi, potem ko je sklenil, da bo napisal celovito delo o prirodopisu, vidim ga v njegovi knjižnici, kako zapovrstjo bere stare avtorje, moderne avtorje, filozofe, teologe, pravnike, zgodovinarje, popotnike, pesnike, bere z enim samim ciljem, namreč da bi zbral vse besede, vse stavke, ki se od blizu ali od daleč nanašajo na njegov predmet. Vidim ga, kako prepisuje ali daje v prepis vse te opazke in jih ureja po abecednem redu, in potem ko je z vsakovrstnimi zapiski, pogosto zbranimi brez presoje in brez izbiranja, napolnil nekaj map, začne delati na nekem določenem predmetu, ne da bi od vsega, kar je nakopičil, hotel karkoli zanemariti. Zato na primer ob poročilu o petelinu ali govedu pripoveduje o vsem, kar je bilo kadarkoli povedanega o petelinih ali govedih, o vsem, kar so o njih menili stari,<span id="ftn14_return"><a class="notelink" title="Tj. stari Grki in Rimljani (les Anciens)." href="#ftn14"><sup>14</sup></a></span> o vsem, kar so ljudje imeli za njihove vrline, za njihov značaj, za njihovo nrav, o vseh stvareh, za katere so jih rabili, o vseh pripovedkah o njih, o vseh čudežih, ki jim jih pripisujejo v različnih religijah, o vseh praznoverjih, ki se nanašajo nanje, o vseh primerah, za katere so jih rabili pesniki, o vseh lastnostih, ki so jim jih pripisovala različna ljudstva, o vseh njihovih upodobitvah v hieroglifih, v grbih, z eno besedo o vseh zgodbah in vseh bajkah, ki so se jih ljudje kadarkoli domislili o petelinih ali govedih. Po vsem tem si lahko mislimo, koliko resničnega prirodopisa je pričakovati v vsem tem pisarjenju. In če tega avtor ne bi podajal v geslih, ločenih od ostalega, ga sploh ne bi mogli najti ali pa ga ne bi bilo niti vredno iskati.</p><p>Ta hiba je bila v našem stoletju popolnoma odpravljena. Z redom in natančnostjo, značilnima za današnje pisanje, so znanosti postale privlačnejše in enostavnejše in prepričan sem, da ta razlika v slogu morda enako veliko prispeva k njihovemu pospeševanju kakor raziskovalni duh, ki vlada v našem času. Kajti tudi naši predhodniki so raziskovali kakor mi, vendar so oni kopičili vse, na kar so naleteli, medtem ko mi zavračamo tisto, kar se nam zdi manjvredno, in imamo raje kratko in premišljeno delo kakor debelo <span class="pagebreak" id="pb.21"> [21] </span>in učeno knjigo. Edino tega se nam je treba bati, da si ne bi zaradi prezira do učenosti začeli domišljati, da lahko z duhovitostjo nadomestimo vse drugo in da je znanost zgolj prazna beseda.</p><p>Vendar se bodo razumni ljudje vselej zavedali, da je edina resnična znanost spoznanje dejstev; duhovitost tega spoznanja ne more nadomestiti; dejstva pa so v znanosti tisto, kar je izkušnja v družbenem življenju. Vse znanosti torej lahko razdelimo na dva glavna razreda, ki vsebujeta vse, kar je za človeka primerno vedeti: prvo je zgodovinopisje, drugi je prirodopis.<span id="ftn15_return"><a class="notelink" title="15 Fr. l'Histoire Civile, l'Histoire Naturelle: vzporednosti v prevodu ni mogoče ohraniti zaradi dvojnega pomena pojma histoire, ki je lahko diahron, …" href="#ftn15"><sup>15</sup></a></span> Oba temeljita na dejstvih, ki jih je za človeka pogosto važno in vselej prijetno vedeti. S prvim se ukvarjajo državniki, z drugim filozofi. In četudi korist drugega morda ni tako neposredna kakor korist prvega, lahko vendarle zatrdimo, da je prirodopis vir vseh drugih fizikalnih znanosti in zibel vseh veščin. Koliko izvrstnih zdravil je pridobila medicina iz proizvodov narave, ki so bili prej nepoznani! Kakšno bogastvo so veščine odkrile v mnogih snoveh, ki so jih nekoč prezirali! In še več: vse ideje veščin imajo svoj vzor v stvaritvah narave. Bog je ustvaril, človek posnema. Vse človekove iznajdbe, naj izvirajo iz nuje ali iz želje po udobju, so le bolj ali manj grobi posnetki tega, kar narava udejanja z največjo dovršenostjo.</p><p>Toda ne bomo se več zadrževali pri koristih prirodopisa za druge znanosti ali za veščine, ampak se raje vrnimo k našemu glavnemu predmetu, to je k načinu prirodopisnega preučevanja in obravnave. Kakor smo dejali, je edini cilj, ki si ga moramo zastaviti najprej, natančen opis in zvesto poročilo o vsaki stvari. V opis moramo vključiti obliko, velikost, težo, barvo, položaje mirovanja in gibanja, razvrstitev delov, njihova razmerja, njihovo obliko, njihovo delovanje in vse zunanje funkcije. Če lahko temu dodamo še predstavitev notranjih delov, bo opis le še popolnejši. Vendar moramo paziti, da ne zaidemo v prevelike podrobnosti ali se predolgo ustavljamo pri opisovanju nepomembnih delov, medtem ko prelahkotno obravnavamo bistvene in poglavitne stvari. Opisu mora slediti poročilo, ki mora obravnavati izključno razmerja naravnih stvari med seboj in njihovo razmerje do nas samih. Poročilo o neki živali ne sme biti poročilo o individuu, ampak poročilo o celotni vrsti. Vključevati mora način razmnoževanja, čas brejosti, čas kotenja, število mladičev, skrb samca ali samice za mladiče, vzgojo, instinkt, bivališča, prehrano, pridobivanje hrane, navade, ukane pri begu, lov, nadalje <span class="pagebreak" id="pb.22"> [22] </span>vse načine služenja teh živali človeku in vse koristi in dobrine, ki jih lahko ima človek od njih. Kadar notranjost telesa živali vključuje karkoli, kar je vredno posebej omeniti, najsi zaradi ustroja kot takega najsi zaradi možne uporabnosti, moramo to vključiti v opis ali poročilo. Toda bilo bi tuje namenu prirodopisa, če bi se spuščali v prepodrobne anatomske raziskave, oziroma to vsaj ni njegov glavni namen, zato je treba te podrobnosti prihraniti za razprave iz primerjalne anatomije.</p><p>Temu splošnemu načrtu je treba slediti in ga izpolnjevati z vso možno vestnostjo. A da ne pademo v prepogosto ponavljanje enih in istih besed, da se izognemo slogovni enoličnosti, je treba obliko opisa menjavati in spreminjati nit poročila, kadar presodimo, da je to potrebno, in da bi bili opisi manj suhi, vanje kdaj pa kdaj vmešati kako dejstvo, kako primerjavo, kako refleksijo o delovanju različnih delov, z eno besedo, pisati je treba tako, da se bralec ne bo niti dolgočasil niti pretirano naprezal.</p><p>Kar zadeva splošni red in metodo razvrščanja predmetov prirodopisa, lahko rečemo, da je vsak tak red čisto arbitraren, zato lahko po lastni presoji izberemo tistega, ki ga imamo za najpripravnejšega ali za najbolj splošno sprejetega. A preden podamo razloge, ki nas lahko prepričajo, da sprejmemo neki red, ne pa kakega drugega, je potrebnih še nekaj razmislekov, s katerimi bomo poskušali dognati, ali je v delitvah, ki so jih uvajali med stvaritve narave, kaj realnega ali ne.</p><p>Če hočemo to ugotoviti, se moramo za trenutek otresti vseh svojih predsodkov in odmisliti celo svoje ideje. Zamišljajmo si človeka, ki je pozabil vse, kar je poznal, in se popolnoma nov prebudi za predmete, ki ga obdajajo. Tega človeka postavimo v pokrajino, kjer se živali, ptice, ribe, rastline, kamnine zaporedoma pojavljajo pred njegovimi očmi. V prvih trenutkih ta človek ne bo razločil ničesar in zanj bo vse eno in isto. Toda pustimo, da se s ponovljenimi občutki enih in istih predmetov njegove ideje postopoma utrdijo, in kmalu si bo ustvaril neko splošno idejo žive materije, ki jo bo zlahka razlikoval od nežive materije. Malo zatem bo že jasno razlikoval živo materijo od vegetativne materije in po naravni poti prispel do prve velike delitve: <span style="font-style:italic">živali, rastline</span> in <span style="font-style:italic">minerali</span>.<span id="ftn16_return"><a class="notelink" title="Po tej shemi se živa materija, opredeljena kot &#34;živalska&#34; ali senzitivna materija (matière animée), razlikuje od vegetativne materije rastlin (matière…" href="#ftn16"><sup>16</sup></a></span> In ker si bo hkrati ustvaril jasno idejo o treh velikih, popolnoma različnih predmetih, to je <span style="font-style:italic">zemlji, zraku</span> in <span style="font-style:italic">vodi,</span> si bo kmalu <span class="pagebreak" id="pb.23"> [23] </span>izoblikoval posebno idejo o živalih, ki naseljujejo kopno, živalih, ki domujejo v vodi, in živalih, ki letajo po zraku, ter s tem zlahka prišel do druge delitve: <span style="font-style:italic">štirinožci, ptice, ribe.</span> Enako velja za rastlinsko kraljestvo, drevesa in rastline bo jasno razlikoval bodisi po velikosti bodisi po snovi bodisi po obliki. Vse to bo lahko dojel že z golim opazovanjem in spoznal že z malo pozornosti. In to je tudi tisto, kar je treba imeti za realno in kar je treba spoštovati kot tisto delitev, ki izhaja iz narave same. Še naprej se postavimo na stališče tega človeka oziroma predpostavimo, da si je pridobil toliko spoznanj in da ima toliko izkušenj kot mi: predmete prirodopisa bo presojal po njihovih razmerjih do sebe samega. Tiste, ki so zanj najpotrebnejši in najkoristnejši, bo dal na prvo mesto. Znotraj reda živali bo na primer dajal prednost konju, psu, govedu itn. in vselej bo najbolje spoznal tiste živali, ki so mu najbolj domače. Nato se bo ukvarjal s tistimi, ki mu sicer niso domače, vendar naseljujejo iste kraje, ista podnebja kakor on, na primer jeleni, kunci in vse divje živali, in šele ko si bo pridobil vsa ta spoznanja, ga bo vedoželjnost ponesla, da se bo začel zanimati za živali iz tujih podnebij, na primer slone, dromedarje itn. Enako velja za ribe, ptice, insekte, školjke, rastline, minerale in vse druge stvaritve narave. Vse bo preučeval sorazmerno z njihovo možno koristjo zanj, obravnaval jih bo toliko podrobneje, kolikor bolj domače mu bodo, in jih v umu razvrščal po tem redu spoznavanja, saj je to red, v katerem si je spoznanja pridobil in v katerem jih hoče ohraniti.</p><p>Temu redu, ki je najnaravnejši od vseh, smo bili po našem mnenju dolžni slediti tudi sami. Naša metoda razvrščanja ni nič bolj zapletena od pravkar predstavljene. Izhajamo iz navedenih splošnih delitev, ki jim nihče ne more oporekati. Nato izbiramo tiste predmete, ki nas najbolj zanimajo zaradi svojega razmerja do nas samih, od njih pa postopoma prehajamo do tistih, ki so od nas bolj oddaljeni in so nam tuji. Menimo, da je takšen enostaven in naraven način obravnave boljši od vseh še tako dodelanih in zapletenih metod, saj je v tej metodi od vseh obstoječih in vseh možnih še najmanj arbitrarnega, in prav tako je, če vse upoštevamo, za nas lažje, prijetnejše in koristnejše obravnavati stvari v razmerju do nas samih kakor s kakega drugega stališča.</p><p>Predvidevam, da nam bodo podali dva ugovora. Prvi je, da te velike delitve, ki smo jih vzeli za realne, morda niso ustrezne, saj na primer ni gotovo, ali lahko zares povlečemo mejno črto med živalskim kraljestvom in rastlinskim kraljestvom ali med rastlinskim in mineralnim kraljestvom, in poleg tega v naravi obstajajo stvari, ki imajo hkrati lastnosti dveh kraljestev in jih zato ne moremo uvrstiti ne v eno ne v drugo od teh delitev.</p><div class="pagebreak" id="pb.24"> [24] </div><p>Na to odgovarjam, da če obstajajo stvari, ki so natanko napol živali in napol rastline ali napol minerali in podobno, so nam te stvari še neznane, tako da je naša delitev, stvarno gledano, popolna in ustrezna, in jasno je tudi, da bolj ko so delitve splošne, manj tvegamo, da bomo naleteli na polovično deljene predmete, ki imajo naravo dveh različnih delitev, zato naš ugovor, ki smo ga učinkovito uporabili proti posebnim razvrstitvam, ni umesten, kadar gre za tako splošne delitve, kakor je naša, zlasti če teh delitev nimamo za izključujoče in ne trdimo, da smo vanje brez izjeme zajeli ne le vsa znana bitja, ampak tudi vsa bitja, ki bodo še odkrita v prihodnosti. Sicer pa, če premislimo, bomo spoznali, da se naše splošne ideje, ki so zgolj sestavi posebnih idej, nanašajo na neko sklenjeno lestvico<span id="ftn17_return"><a class="notelink" title="Fr. échelle. Beseda namiguje na idejo scala naturae, &#34;lestvico narave&#34;, na hierarhično razvrstitev bitnosti od anorganskih snovi do človeka. Ta naravn…" href="#ftn17"><sup>17</sup></a></span> predmetov, pri kateri jasno vidimo le sredino, njene skrajnosti pa vedno bolj uhajajo in se izmikajo našemu pogledu, zato velja, da stvari vselej obravnavamo le v grobem in torej ne smemo misliti, da naše ideje, naj bodo še tako splošne, že vključujejo posebne ideje vseh stvari, ki obstajajo ali so možne.</p><p>Drugi ugovor, ki nam ga bodo brez dvoma podali, pa je, da bomo, če v našem delu sledimo navedenemu redu, imeli to nevšečnost, da bomo drugega ob drugega postavljali zelo različne predmete. Če na primer v popisu živali začnemo z živalmi, ki so za nas najkoristnejše in so nam najbolj domače, bomo morali za popisom konja ali pred njim podati popis psa, kar pa se ne zdi naravno, saj se ti živali v vseh drugih pogledih tako razlikujeta, da ju v razpravi iz prirodopisa na videz ni primerno uvrščati tako blizu skupaj. Morda bo kdo dodal, da bi bilo bolje slediti stari metodi, po kateri živali delimo na kopitarje, parkljarje in kopenske zveri,<span id="ftn18_return"><a class="notelink" title="Fissipedia: taksonomska enota, ki je povečini vključevala rodove kopenskih mesojedcev." href="#ftn18"><sup>18</sup></a></span> ali novi metodi, po kateri jih delimo po zobeh, seskih itn.</p><p>Ta ugovor, ki se na prvi pogled morda zdi upravičen, se razblini takoj, ko si ga pobliže ogledamo. Ali ni primerneje, in to ne le v prirodopisni razpravi, ampak tudi v slikarstvu in povsod drugod, da predmete razvrščamo sledeč njihovemu običajnemu redu in na tista mesta, ki jih običajno zasedajo, kakor <span class="pagebreak" id="pb.25"> [25] </span>da jih silimo skupaj zgolj na podlagi neke predpostavke? Ali ni primerneje, da konju, ki je kopitar, sledi pes, ki je kopenska zver in mu običajno res sledi, kakor zebra, ki jo slabo poznamo in ima s konjem skupnega zgolj to, da je kopitar? Ali povrhu ta razvrstitev nima istih težav z različnostjo kakor naša? Ali je lev, ki je kopenska zver, bolj podoben podgani, ki je prav tako kopenska zver, kakor je konj podoben psu? Ali je slon, ki je kopitar, bolj podoben oslu, ki je prav tako kopitar, kakor jelenu, ki je parkljar? In če bi radi vzeli novo metodo, ki za specifične znake, na katerih utemeljuje svoje delitve in razvrstitve, uporablja zobe in seske, se lahko vprašamo, ali je res, da je lev bolj podoben netopirju, kakor je konj podoben psu. Ali če damo še ustreznejšo primerjavo, ali je konj bolj podoben prašiču kakor psu in ali je pes bolj podoben krtu kakor konju? Ker v teh metodah razvrščanja torej najdemo prav toliko težav in enako velike razlike kot v naši, poleg tega pa te metode nimajo prednosti naše in so veliko bolj oddaljene od našega običajnega in naravnega pogleda na stvari, smo imeli, menimo, zadostne razloge, da smo dali prednost naši metodi in v naših razvrstitvah sledili le tistemu redu razmerij, v katerih so se nam stvari kazale do nas samih.</p><p>Tukaj ne bomo podrobno obravnavali vseh umetnih metod za delitev živali, ki so jih podajali. Vse so podvržene bolj ali manj istim težavam, o katerih smo govorili, ko je šlo za metode v botaniki. Zdi se nam, da bo presoja ene od njih zadostna, da se razkrijejo tudi pomanjkljivosti drugih. Zato se bomo omejili na presojo Linnéjeve metode, ki je najnovejša, da bo mogoče razsoditi, ali smo imeli prav, ko smo jo zavrnili in se oprijeli izključno naravnega reda, v katerem ljudje navadno vidijo in obravnavajo stvari.</p><p>Linné vse živali deli na šest razredov, na <span style="font-style:italic">štirinožce, ptice, dvoživke, ribe, insekte</span> in <span style="font-style:italic">črve.</span> Ta prva delitev je, kakor lahko vidimo, precej arbitrarna in nepopolna, saj nam ne pove ničesar o nekaterih živalskih rodovih, ki so vendarle precej obsežni in razširjeni, na primer o kačah, školjkah, rakih, zato se na prvi pogled zdi, da je avtor nanje pozabil. Kajti ne bi si takoj mislili, da kače sodijo med dvoživke, raki med insekte in školjke med črve. Če bi avtor namesto zgolj šestih uvedel dvanajst ali več razredov, na primer štirinožce, ptice, plazilce, dvoživke, kite, jajcerodne ribe, mehkužce, rake, školjke, kopenske insekte, morske insekte, sladkovodne insekte itn., bi bil jasnejši in njegove delitve resničnejše in manj arbitrarne. Kajti na splošno velja, da več delitev ko uvajamo med naravnimi stvaritvami, bolj se približujemo resničnosti, saj v naravi realno obstajajo samo individui, medtem ko rodovi, redovi in razredi obstajajo zgolj v naši domišljiji.</p><div class="pagebreak" id="pb.26"> [26] </div><p>Če pogledamo splošne znake, ki jih uporablja, in njegovo tvorjenje posebnih delitev, naletimo še na precej bolj bistvene pomanjkljivosti. Na primer, neki splošen znak, denimo seski, ki ga uporablja za delitev štirinožcev, bi moral, če drugega ne, vsaj pripadati vsem štirinožcem. Vendar že od Aristotela vemo, da konj nima seskov.</p><p>Razred štirinožcev deli na pet redov: prvi je <span style="font-style:italic">Anthropomorpha,</span> drugi <span style="font-style:italic">Ferae,</span> tretji <span style="font-style:italic">Glires,</span> četrti <span style="font-style:italic">Jumenta</span> in peti <span style="font-style:italic">Pecora.</span> Teh pet redov naj bi, kakor trdi, zajemalo vse štirinožne živali. Vendar bomo ob predstavitvi in že ob naštevanju teh petih redov videli, da je ta delitev ne samo arbitrarna, ampak tudi precej slabo zamišljena. V prvi red namreč uvršča človeka, opico, lenivca in pangolina. Res je treba biti hudo obseden z razredi, da skupaj dajemo tako različna bitja, kakor sta človek in lenivec ali opica in pangolin. Pojdimo k drugemu redu, ki ga imenuje <span style="font-style:italic">Ferae,</span> zveri. Začenja res z levom in tigrom, toda nadaljuje z mačko, malo podlasico, vidro, tjulnjem, psom, medvedom, jazbecem, končuje pa z ježem, krtom in netopirjem. Le kdo bi si mislil, da je latinsko ime <span style="font-style:italic">Ferae</span>, po naše torej divje živali ali zveri, mogoče dati netopirju, krtu ali ježu; da so domače živali, kakor sta pes in mačka, divje zveri? Ali ni to igranje z zdravo pametjo vsaj toliko kot z besedami? Toda oglejmo si tretji red, <span style="font-style:italic">Glires</span>, polhi. Ti polhi po g. Linnéju so ježevec, zajec, veverica, bober in podgane. Med vsemi temi sam poznam samo eno vrsto podgane, ki dejansko je polh. Četrti red je <span style="font-style:italic">Jumenta</span> ali tovorne živali, in te so slon, nilski konj, rovka, konj in prašič, kar je še ena zbirka, ki je, kakor vidimo, tako poljubna in čudaška, kakor bi se avtor posebej trudil za to. Zadnji, peti red z imenom <span style="font-style:italic">Pecora</span> ali živina vsebuje kamelo, jelena, kozla, ovna in govedo. Toda kaj imajo skupnega kamela in oven ali jelen in kozel? In zakaj bi se sploh trudili in trdili, da so to živali, ki sodijo v isti red, če ne zato, ker hočemo na vsak način delati redove in jih imeti le majhno število, zato pa moramo vanje jemati živali vseh mogočih vrst? Če nadalje preučimo še najnižje delitve živali, to je v posamezne vrste, ugotovimo, da je ris zgolj vrsta mačke, da sta lisica in volk vrsta psa, da je cibetovka vrsta jazbeca, da je morski prašiček vrsta zajca, da je vodna podgana vrsta bobra, da je nosorog vrsta slona, da je osel vrsta konja itn., in vse to zgolj zato, ker med temi živalmi obstaja nekaj bežnih razmerij v številu njihovih seskov in zob ali kakšna bežna podobnost v obliki njihovih rogov.</p><p>Tak je torej, če ga od blizu pogledamo, ta sistem narave za štirinožne živali. Ali ne bi bilo enostavneje, naravneje in resničneje reči: osel je osel in <span class="pagebreak" id="pb.27"> [27] </span>mačka je mačka, namesto da hočemo, ne da bi vedeli, zakaj, da je osel konj in mačka ris?</p><p>Po tem vzorcu lahko sodimo o preostanku sistema. Kače so po tem avtorju dvoživke, raki so insekti, in to ne samo insekti, ampak insekti istega reda kot uši in bolhe, vse školjke, lupinarji in mehkužci pa so črvi. Ostrige, klapavice, morski ježki, morske zvezde, sipe itn. so po tem avtorju zgolj črvi. Ali vse to ne kaže dovolj jasno, kako arbitrarne so vse te delitve in kako slabo utemeljena je ta metoda?</p><p>Kar se očita starim, je, da niso ustvarjali metod, in moderni menijo, da jih v tem močno prekašajo, ker so sami, kot smo predstavili, naredili celo vrsto teh metodičnih razvrstitev in besednjakov. Sami sebe so prepričali, da že to dokazuje, da stari še zdaleč niso imeli toliko spoznanj v prirodopisu, kolikor jih imamo mi. Vendar je resnica prav nasprotna in v nadaljevanju tega dela bomo imeli nešteto priložnosti za dokazovanje, da so bili stari veliko naprednejši in bolj poučeni od nas, sicer ne v fiziki,<span id="ftn19_return"><a class="notelink" title="Tj. v fiziki v širšem smislu, naravni filozofiji (philosophie naturelle). Medtem ko se prirodopis ukvarja z razvrščanjem in opisovanjem naravnih pojav…" href="#ftn19"><sup>19</sup></a></span> zato pa toliko bolj v prirodopisu živali in mineralov, in da so jim bila dejstva prirodopisa precej bolj domača kakor nam, zato bi se morali kvečjemu mi učiti iz njihovih odkritij in opažanj. Preden si ogledamo podrobnejše primere, bomo za zdaj podali splošne razloge, ki nas lahko navajajo na to misel, četudi zanjo še nimamo konkretnih dokazov.</p><p>Grščina je eden najstarejših jezikov in tudi jezik, ki je najdlje v rabi. Grško so govorili že pred Homerjem in po njem vse do trinajstega ali štirinajstega stoletja in še danes se grščina, popačena s tujimi narečji, ne razlikuje toliko od stare grščine, kolikor se italijanščina razlikuje od latinščine. Ta jezik, ki ga moramo imeti za najpopolnejšega in najbogatejšega od vseh, je bil že v Homerjevem času na visoki stopnji popolnosti, kar nujno pomeni, da izhaja iz še precej bolj daljne preteklosti, kakor je stoletje tega velikega pesnika. Kajti starost ali novost nekega jezika lahko ocenimo po njegovem večjem ali manjšem besednem bogastvu in njegovi bolj ali manj niansirani skladenjski raznolikosti. V grščini pa najdemo imena za veliko število stvari, ki v latinščini ali francoščini nimajo imena. Najredkejše živali, nekatere vrste ptic ali rib ali minerali, ki jih le stežka in poredko najdemo, imajo v tem jeziku svoja imena, in to stalna imena. To je očiten dokaz, da so bili ti prirodopisni predmeti Grkom znani in da so jih ne samo poznali, ampak so <span class="pagebreak" id="pb.28"> [28] </span>imeli o njih tudi natančno predstavo, ki so si jo lahko pridobili le z njihovim preučevanjem, in to preučevanje nujno vključuje opazovanje in refleksijo. Grki imajo posebna imena celo za zvrsti, zato je lahko nekaj, kar lahko mi predstavimo le s povedjo, v tem jeziku imenovano z enim samim samostalnikom. Ali to izobilje besed, to bogastvo jasnih in natančnih izrazov, ne predpostavlja enako velikega izobilja v idejah in spoznanjih? Ali ni očitno, da so ljudje, ki so poimenovali veliko več stvari od nas, veliko več stvari tudi poznali? In kljub temu oni niso sestavljali metod in arbitrarnih razvrstitev kakor mi. Menili so, da je resnična znanost spoznanje dejstev in da se je treba, če hočemo to znanost usvojiti, s stvaritvami narave seznaniti in jih vse poimenovati, da bi jih lahko prepoznavali in se o njih sporazumevali, da bi pogosteje obujali ideje redkih in nenavadnih stvari in tako množili svoja spoznanja, ki bi se brez tega lahko porazgubila, saj je pozabi najbolj podvrženo prav to, kar nima imena. Vse, s čimer se ne srečujemo pogosto, se lahko obdrži le s pomočjo predstav.</p><p>Poleg tega so bili stari, ki so pisali o prirodopisu, veliki ljudje, ki se niso omejili zgolj na ta študij. To so bili ljudje povzdignjenega duha, raznovrstnih, poglobljenih spoznanj in splošnih idej, in če se nam na prvi pogled morda zdi, da jim primanjkuje nekoliko skrbnosti v detajlih, nam ob premišljenem branju postane jasno, da po njihovem malenkosti ne zaslužijo toliko pozornosti, kolikor so je bile deležne pri nas v zadnjem času.<span id="ftn20_return"><a class="notelink" title="Morda namig na matematika, fizika in entomologa René-Antoinea Ferchault de Réaumurja (1683–1757), zglednega člana pariške Akademije znanosti in avtorj…" href="#ftn20"><sup>20</sup></a></span> In naj moderni starim očitajo karkoli, sam menim, da so Aristotel, Teofrast in Plinij, ki so bili prvi prirodopisci, v določenih pogledih tudi največji. Aristotelov popis živali<span id="ftn21_return"><a class="notelink" title="Aristotelovo delo Historia animalium v devetih knjigah." href="#ftn21"><sup>21</sup></a></span> je morda še danes najboljše delo, kar jih je bilo napisanih na tem <span class="pagebreak" id="pb.29"> [29] </span>področju, in lahko si samo želimo, da bi nam zapustil enako popolno delo o rastlinah in mineralih, vendar se dve knjigi o rastlinah, ki mu ju pripisujejo nekateri avtorji, razlikujeta od drugih njegovih del in dejansko nista njegovi.<span id="Note25_return"><a class="notelink" title="Gl. Scaligerjev Komentar. [Opombe, označene z zvezdico, so avtorjeve. – Julius Caesar Scaliger (1484–1558), italijanski filolog, zdravnik in naravoslo…" href="#Note25"><sup>*</sup></a></span> Dejstvo je, da v njegovem času botanika ni bila pretirano v časteh. Grki in celo Rimljani je niso imeli za znanost, ki bi lahko stala sama zase in imela svoje lastno področje, ampak so jo obravnavali le v povezavi s poljedelstvom, vrtnarstvom, medicino in veščinami, in četudi je Aristotelov učenec Teofrast poznal več kot petsto rastlinskih rodov, Plinij pa jih navaja več kot tisoč, o teh rastlinah govorita samo zato, da nas poučita o načinih njihovega gojenja ali nam povesta, da se nekatere uporabljajo za pripravo drog,<span id="ftn22_return"><a class="notelink" title="Droga: surovina za izdelavo ali pripravo zdravil." href="#ftn22"><sup>22</sup></a></span> da so druge uporabne v veščinah, da spet druge služijo za okras vrtov itn., z eno besedo, obravnavata jih le glede na korist, ki jo ima od njih človek, in si ne prizadevata, da bi jih natančno opisala.</p><p>Živalski prirodopis jim je bil bolje poznan od rastlinskega. Aleksander sam je ukazal zbirati živali iz vseh dežel in si s tem delal velike stroške, Aristotelu pa je omogočil njihovo natančno opazovanje. Aristotelovo delo daje vtis, da je živali morda poznal bolje in v splošnejših ozirih, kakor jih poznamo danes. Četudi so torej moderni s svojimi odkritji nadgradili odkritja starih, se mi ne zdi, da imamo danes veliko modernih del o prirodopisu, ki bi jih lahko postavljali nad dela Aristotela in Plinija. Toda ker je vsakdo po naravi pristranski do svojega lastnega stoletja in bi zato lahko kdo menil, da je moja trditev prenagljena, bom v nekaj besedah predstavil načrt njunih del.</p><p>Aristotel svoj popis živali začenja z ugotavljanjem splošnih razlik in podobnosti med različnimi rodovi živali. Namesto da bi živali delil po majhnih posebnih znakih, kakor so počeli moderni, poroča o vseh dejstvih in vseh opazovanjih, ki zadevajo splošna razmerja in opazne znake. Ti znaki izhajajo iz oblike, barve, velikosti in vseh zunanjih lastnosti živali v celoti in tudi iz števila in razvrstitve delov njenega telesa, iz velikosti, gibanja, oblike njenih udov, iz podobnosti ali različnosti teh delov, ki jih najdemo z njihovo primerjavo, in ob vsem tem zaradi razumljivosti povsod navaja primere. Obravnava tudi razlike med živalmi v načinu življenja, v delovanju in navadah, v bivališčih itn. Govori o delih telesa, ki so skupni vsem živalim in so bistveni za vse, <span class="pagebreak" id="pb.30"> [30] </span>in o tistih, ki lahko umanjkajo in jih več vrst živali dejansko nima. Čut tipa je, kakor pravi, edini čut, ki ga je treba imeti za nujnega in ne sme manjkati nobeni živali. In ker je ta čut skupen vsem živalim, ni mogoče določiti dela telesa, v katerem ima sedež zmožnost čutenja. Najbolj bistveni so deli telesa, s katerimi si žival priskrbi hrano, tisti, ki to hrano sprejemajo in prebavljajo, in tisti, ki odstranjujejo odpadke. Sledi pregled raznolikosti razmnoževanja živali, njihovih udov in različnih delov, ki jim služijo za gibanje in naravne funkcije. Ta splošna in pripravljalna opažanja ustvarjajo v celoti zanimivo sliko in ta veliki filozof pravi, da jih je s tega vidika predstavil zato, da bi podal predokus tega, kar bo sledilo, in v bralcu prebudil tisto pozornost, ki jo zahteva popis vsake živali ali bolje vsake stvari posebej.</p><p>Aristotel začenja s človekom in ga opiše prvega, prej zato, ker je to žival, ki nam je najbolje poznana, kakor zato, ker bi bila najpopolnejša. In da bi bil njegov opis manj suh in privlačnejši, skuša ob pregledu fizičnih razmerij človeškega telesa iz njih izpeljevati tudi nravna spoznanja. Značaje ljudi tako podaja na podlagi njihovih obraznih potez. Poznavanje fiziognomije bi bilo res nadvse koristna znanost za tistega, ki bi si jo pridobil, toda ali jo smemo izpeljevati iz prirodopisa? Človeka torej opiše v vseh njegovih zunanjih in notranjih delih in ta opis je edini, ki je popoln. Namesto da bi opisoval vsako žival posebej, jih vse predstavlja le glede na razmerja delov njihovega telesa z deli človeškega telesa. Ko na primer opisuje človeško glavo, z njo primerja glave različnih vrst živali in enako velja za vse druge dele. Ob opisu človeških pljuč poroča o vsem, kar je bilo znanega o pljučih živali, in za nameček popiše vse živali, ki še manjkajo. Enako velja za razmnoževalne organe, kjer poroča o vseh raznolikostih v načinu parjenja, spočetja, brejosti, kotitve itn. Ko gre za kri, popiše živali, ki je nimajo, in ko sledi temu načrtu primerjave, v katerem mu, kakor vidimo, človek služi za vzor, in navaja zgolj razlike med živalmi in človekom, med vsakim delom pri živalih in vsakim delom pri človeku, namenoma izpušča posebne opise in se tako izogne vsakemu ponavljanju, kopiči dejstva in ne zapiše ene same nepotrebne besede. Tako je lahko v enem tankem zvezku zbral skoraj nešteto različnih dejstev in ne verjamem, da je vse, kar je imel on povedati o tem predmetu, mogoče povedati v manj besedah, zlasti ker se zdi predmet sam tako malo primeren za takšno preciznost, da je bil potreben genij, kakršen je njegov, da je ob tem ohranil tudi red in jasnost. To Aristotelovo delo vidim kot nekakšno kazalo, z največjo skrbnostjo izpisano iz več tisoč zvezkov, polnih vsakovrstnih opisov in opažanj. To je najspretnejši povzetek, kar jih je bilo kdaj napisanih, če je res, <span class="pagebreak" id="pb.31"> [31] </span>da je znanost popis dejstev. In tudi če bi domnevali, da je Aristotel snovi, ki jih je vključil v svojo knjigo, črpal iz vseh knjig svojega časa, nam zgradba njegovega dela, razvrstitev, izbor primerov, natančnost primerjav in neka določena usmerjenost v idejah, ki bi ji najraje rekel filozofska, ne pustijo niti za trenutek dvomiti, da je bil sam veliko bogatejši od tistih, od katerih si je sposojal.</p><p>Plinij<span id="ftn23_return"><a class="notelink" title="Gaius Plinius Secundus (23–79), znan kot Plinij Starejši, rimski prirodopisec, državni uradnik in mornariški častnik. Od njegovih številnih spisov je …" href="#ftn23"><sup>23</sup></a></span> je delal v precej širšem in morda preširokem okviru, hotel je zajeti vse, in zdi se, da je premeril naravo in menil, da je še premajhna za širino njegovega duha. Njegov <span style="font-style:italic">Prirodopis</span> vsebuje, poleg popisa živali, rastlin in mineralov, popis neba in zemlje, medicino, trgovino, pomorstvo, popis svobodnih in mehaničnih veščin, izvor običajev, z eno besedo vse znanosti o naravi in vse človeške veščine. In osupljivo je, da je na vseh področjih Plinij enako veličasten. Vzvišenost njegovih idej in plemenitost njegovega sloga še povzdigujeta njegovo globoko učenost. Ne samo da je Plinij vedel vse, kar je bilo v njegovem času mogoče vedeti, imel je tudi dar za mišljenje v velikih okvirih, s katerim se oplaja znanost, imel je pretanjenost v razmišljanju, od katere sta odvisna eleganca in okus, in tako svojim bralcem posreduje neko svobodo duha, neko drznost mišljenja, ki je kal filozofije. Njegovo delo, ki je enako raznoliko kakor narava sama, to vselej slika v lepi luči. To je, če hočete, kompilacija vsega, kar je bilo napisanega pred njim, kopija vsega, kar je bilo narejeno odličnega in kar je koristno vedeti. Toda ta kopija ima tako veličastne poteze, ta kompilacija vsebuje stvari, zbrane na tako nov način, da ima prednost pred večino izvirnih del, ki obravnavajo iste snovi.</p><p>Dejali smo, da sta zvesto poročilo in natančen opis vsake stvari edina dva cilja, ki si ju moramo najprej zastaviti v študiju prirodopisa. Stari so dobro izpolnili prvi cilj in morda v tem prvem delu prav toliko prekašajo moderne, kolikor jih ti prekašajo v drugem. Kajti stari so nadvse dobro poročali o življenju in navadah živali, o gojenju in rabi rastlin, o lastnostih in rabi mineralov, hkrati pa se zdi, da so namenoma zanemarjali opis stvari. A ne zato, ker tega ne bi bili sposobni prav dobro opraviti, ampak zato, ker jim je bilo očitno odveč zapisovati stvari, ki so jih imeli za nekoristne. Ta način razmišljanja je imel neki splošen pomen in ni bil tako nerazumen, kakor bi se utegnilo zdeti, in poleg tega bi težko razmišljali kako drugače. Kot prvo so hoteli biti kratki in v svoja dela vključevati le bistvena in koristna dejstva, saj za razliko od nas niso mogli brez posledic množiti in debeliti knjig. </p><div class="pagebreak" id="pb.32"> [32] </div><p>Kot drugo, vse znanosti so obračali h koristi in se veliko manj od nas predajali prazni radovednosti. Vse, kar ni bilo v korist družbe, zdravja ali veščin, so zanemarili, vse so zvajali na človeka kot nravno bitje in menili, da stvari, ki nimajo uporabnosti, niso vredne zanimanja tega človeka. Nekoristen insekt, katerega trike občudujejo naši opazovalci, zel brez učinkov, katere prašnike opazujejo naši botaniki, sta bila zanje zgolj insekt ali zgolj zel. Kot primer lahko navedemo Plinijevo sedemindvajseto knjigo z naslovom <span style="font-style:italic">Reliqua herbarum genera,</span> <span id="ftn24_return"><a class="notelink" title="&#34;Drugi rodovi zeli.&#34;" href="#ftn24"><sup>24</sup></a></span> v kateri Plinij zbere vse zeli, ki jih ima za nepomembne, in se zadovolji s tem, da jih našteje po abecednem redu in sproti opozarja na njihove splošne znake in njihovo rabo v medicini. Vse to je posledica dejstva, da stari niso imeli velikega nagnjenja do fizike, ali če se izrazimo natančneje: ker stari niso imeli nobene ideje o tem, čemur mi pravimo posebna in eksperimentalna fizika, niso mislili, da je mogoče imeti kakršnokoli korist od vestnega preiskovanja in natančnega opisovanja vseh delov neke rastline ali neke drobne živali, in niso videli, kako bi bilo to lahko povezano s pojasnjevanjem naravnih pojavov.</p><p>In vendar je prav ta zadnji cilj najpomembnejši in ne smemo misliti, tudi danes ne, da se moramo pri študiju prirodopisa omejiti zgolj na natančne opise in ugotavljati zgolj posamezna dejstva. To je res, kakor smo povedali, bistveni cilj, ki si ga moramo zastaviti najprej. Toda moramo se truditi, da se dvignemo do večjih stvari, še bolj vrednih našega prizadevanja, da združujemo opazovanja, posplošujemo dejstva, jih povezujemo s silo analogij in skušamo doseči tisto visoko stopnjo spoznanja, na kateri lahko sodimo o odvisnosti posebnih učinkov od splošnejših učinkov, primerjamo splošna delovanja narave drugo z drugim in si nazadnje odpremo pot do izpopolnitve različnih delov fizike. Za prvi cilj zadostujejo dober spomin, marljivost in pozornost; toda za drugega je potrebno nekaj več, potrebne so splošne ideje, odločen pogled in zmožnost sklepanja, ki se še bolj kakor s študijem oblikuje z refleksijo. In končno je potrebna neka posebna kvaliteta duha, ki nam pomaga dojeti oddaljena razmerja, jih zbrati in iz njih oblikovati sistematično celoto idej, potem ko smo natančno ocenili njihovo verodostojnost in pretehtali njihove verjetnosti.</p><p>Tu potrebujemo metodo za usmerjanje duha, in to ne takšne, o kakršnih smo govorili doslej, ki služi zgolj za arbitrarno razvrščanje besed, <span class="pagebreak" id="pb.33"> [33] </span> ampak metodo, ki bo podpirala red stvari samih, vodila naše sklepanje, razsvetljevala naše ideje, jih širila in nam preprečevala, da bi zablodili.<span id="ftn25_return"><a class="notelink" title="Od &#34;metod&#34; kot sistemov klasifikacije Buffon preide na metodo kot postopek ali zbirko pravil mišljenja, ki lahko uspešno vodijo do spoznanja. Kot je r…" href="#ftn25"><sup>25</sup></a></span></p><p>Največji filozofi so se zavedali potrebnosti takšne metode in so tudi poskušali podati njena načela in njene preskuse. Toda pri tem so nam eni zapustili le zgodbo svojih misli, drugi bajko svoje domišljije. In če so se nekateri med njimi dvignili na tisto najvišjo točko metafizike, s katere je mogoče uvideti načela, razmerja in celoto vseh znanosti, nam vendarle nobeden od njih ni zapustil svojih idej o tem, nobeden nam ni dal nobenega nasveta in tako je metodo pravilnega usmerjanja duha v znanostih treba šele odkriti. Ker niso poznali pravil, so podajali primere, namesto načel so uporabljali definicije, namesto ugotovljenih dejstev pa tvegane hipoteze.</p><p>Celo v tem stoletju, v katerem velja, da znanosti skrbno gojimo, je po mojem precej opazno, da zanemarjamo filozofijo, in to morda bolj kot v kateremkoli prejšnjem stoletju. Veščine, ki jim pravimo znanstvene, so zavzele njeno mesto. Metode računa in geometrije, metode botanike in prirodopisa, z eno besedo formule in besednjaki zaposlujejo tako rekoč vse ljudi. Domišljamo si, da vemo več, ker smo namnožili simbolne izraze in učene formule, ne zavedamo pa se, da so vse te veščine zgolj gradbeni oder do znanosti, ne pa znanost sama, in da jih smemo uporabljati le takrat, kadar ne moremo brez njih, pri tem pa moramo biti vselej pozorni, da nas ne pustijo na cedilu, ravno ko jih bomo hoteli uporabiti za svojo zgradbo.</p><p>Resnica, ta metafizična bitnost, za katero vsi menijo, da imajo o njej jasno idejo, je po mojem pomešana s toliko tujerodnimi predmeti, ki nosijo ime resnice, da ni presenetljivo, da jo težko spoznamo. S tem ko so naše hipoteze postajale vedno bolj učene, abstraktne in izpopolnjene, so se namnožili tudi predsodki in napačna raba. Zato je danes težje kot kadarkoli prej spoznati, kaj lahko vemo, in to jasno razlikovati od tistega, kar nam mora ostati neznano. Naslednji razmisleki naj služijo vsaj kot en nazor o tem pomembnem vprašanju.</p><p>Beseda resnica v nas porodi zgolj nejasno idejo, ta beseda ni nikoli imela natančne definicije in sploh je vsaka definicija, v splošnem in absolutnem smislu, zgolj abstrakcija, ki obstaja le na podlagi neke predpostavke. Namesto da bi skušali podati definicijo resnice, zato raje poskusimo z naštevanjem, <span class="pagebreak" id="pb.34"> [34] </span>oglejmo si pobliže, čemu običajno pravimo resnica, in si skušajmo o tem ustvariti jasne ideje.</p><p>Obstaja več vrst resnice in v prvi red običajno uvrščamo matematične resnice. Toda te resnice so zgolj resnice definicij. Te definicije se nanašajo na enostavne, toda abstraktne predpostavke in vse resnice te vrste so zgolj sestavljene, toda še vedno abstraktne posledice teh definicij. Izberemo torej predpostavke, jih kombiniramo na vse mogoče načine in celota teh kombinacij je matematična znanost. V tej znanosti torej ni ničesar drugega razen tega, kar mi sami vnesemo vanjo, in resnice, ki jih iz nje izpeljujemo, so vselej zgolj različni izrazi, pod katerimi se predstavljajo predpostavke, ki smo jih privzeli. Tako so matematične resnice zgolj natančne ponovitve definicij ali predpostavk. Zadnja posledica je resnična zgolj zato, ker je identična s tisto pred njo, ta je identična s prejšnjo in tako dalje vse do prve predpostavke. In ker so definicije edina načela, na katerih je vse zgrajeno, definicije same pa so arbitrarne in relativne, so tudi vse posledice, ki jih lahko izpeljemo iz njih, enako arbitrarne in relativne. To, kar imenujemo matematične resnice, se torej zvede na identiteto idej in nima nobene realnosti. Mi sami predpostavljamo, mi sklepamo na podlagi svojih predpostavk, mi iz njih izpeljujemo posledice, mi delamo sklepe in vsak sklep oziroma zadnja posledica je izjava, ki je resnična glede na našo predpostavko, toda ta resnica ni nič realnejša od predpostavke same. Tu ni na mestu, da bi se zadrževali pri načinih uporabe matematičnih znanosti niti pri njihovi možni zlorabi, zadostuje nam, da smo pokazali, da so matematične resnice zgolj resnice definicij ali, če hočete, različni izrazi ene in iste stvari, in da so resnice zgolj v razmerju do definicij, ki smo jih postavili. Zato imajo to prednost, da so vselej veljavne in nespodbitne, toda hkrati abstraktne, umske in arbitrarne.</p><p>Fizikalne resnice pa nasprotno nikakor niso arbitrarne in niso odvisne od nas. Namesto da bi temeljile na naših predpostavkah, se opirajo izključno na dejstva. Bistvo fizikalne resnice je niz podobnih dejstev, ali, drugače rečeno, pogosto ponavljanje in neprekinjeno zaporedje istih dogodkov. To, kar imenujemo fizikalna resnica, je torej zgolj verjetnost, toda verjetnost, ki je tako velika, da nam velja za gotovost. V matematiki predpostavljamo, v fiziki postavljamo in ugotavljamo. Tam gre za definicije, tu gre za dejstva. V abstraktnih znanostih se premikamo od definicije do definicije, v realnih znanostih napredujemo od opazovanja do opazovanja. V prvih dosežemo razvidnost, v drugih gotovost. Beseda resnica zajema tako eno kakor drugo in torej ustreza dvema različnima idejama, njen pomen je nejasen in sestavljen, <span class="pagebreak" id="pb.35"> [35] </span>zato je ni bilo mogoče definirati na splošno, temveč je bilo potrebno, kakor smo pravkar storili, razlikovati med njenima rodovoma, da bi si o njej ustvarili jasno idejo.</p><p>Tukaj ne bom govoril o drugih redovih resnice, na primer o resnicah nravnosti, ki so deloma realne in deloma arbitrarne in bi zahtevale dolgo diskusijo, s katero bi se oddaljili od našega cilja, in to še toliko bolj, ker imajo te resnice za svoj predmet in smoter zgolj navado in verjetnost.</p><p>Matematična razvidnost in fizikalna gotovost sta torej edina dva vidika resnice, ki ju je treba obravnavati. Takoj ko se resnica oddalji od enega ali drugega od teh vidikov, je zgolj še verodostojnost in verjetnost. Raziščimo torej, kaj lahko vemo z razvidno in gotovo vednostjo, nato bomo videli, kaj lahko spoznamo zgolj z domnevanjem, in nazadnje še, kaj nam mora ostati neznano.</p><p>Z razvidno vednostjo poznamo ali lahko spoznamo vse lastnosti ali bolje vsa razmerja števil, črt, ravnin in vseh drugih abstraktnih količin. Ta razmerja bomo spoznavali čedalje popolneje z razreševanjem vedno novih vprašanj in čedalje bolj gotovo s preiskovanjem vzrokov težav, na katere naletimo. Ker smo to znanost ustvarili mi sami in zato ne vsebuje absolutno ničesar drugega razen tega, kar smo si sami zamislili, se v njej ne morejo pojaviti niti nejasnosti niti paradoksi, ki bi bili realni in nerešljivi. Vselej bomo našli rešitev zanje, če le skrbno preiščemo predpostavljena načela in sledimo vsem korakom, ki smo jih storili, da smo prišli do paradoksa. Ker je kombinacij načel in načinov njihove rabe nešteto, nam je v matematiki na voljo neizmerno polje že pridobljenih ali še pridobljivih spoznanj, ki ga bomo vselej lahko gojili po svojih željah in na njem vselej nabrali enako obilje resnic.</p><p>Toda te resnice bi za vselej ostale stvar čiste spekulacije, gole radovednosti in popolne nekoristnosti, če ne bi našli načinov, kako jih navezati na fizikalne resnice. Preden se lotimo prednosti, ki izhajajo iz te zveze, si najprej oglejmo, kakšno spoznanje si lahko obetamo na tem drugem področju.</p><p>Pojavi, ki se vsakodnevno ponujajo našim očem in si neprekinjeno in stalno sledijo in se ponavljajo, so temelj naših fizikalnih spoznanj. Dovolj je, da se neka stvar vselej dogaja na en in isti način, da za nas pridobi značaj gotovosti ali resnice. Vsa naravna dejstva, ki smo jih ali jih še bomo opazovali, so resnice, in te resnice lahko po želji množimo z množenjem naših opazovanj. Našo znanost tu omejujejo le meje univerzuma samega.</p><p>Toda ko smo enkrat s ponovljenimi opazovanji ugotovili dejstva, ko smo z natančnimi eksperimenti odkrili nove resnice, in hočemo poiskati razloge za <span class="pagebreak" id="pb.36"> [36] </span>ta dejstva, vzroke teh učinkov, smo se nenadoma prisiljeni ustaviti, se omejiti na izpeljevanje učinkov iz splošnejših učinkov in priznati, da so nam in nam bodo vzroki vselej neznani, saj nam naši čuti, ki so sami učinki vzrokov, ki jih ne poznamo, lahko nudijo ideje <span style="font-style:italic">zgolj o učinkih,</span> nikoli pa o vzrokih samih. Torej se moramo omejiti na to, da nam vzrok pomeni zgolj neki splošen učinek, in se odpovedati spoznanju, ki bi segalo onstran tega.</p><p>Ti splošni učinki so za nas resnični zakoni narave. Vsi pojavi, za katere spoznamo, da sledijo tem zakonom in so odvisni od njih, nam bodo veljali za pojasnjena dejstva, za razumljene resnice. Tisti pojavi, ki jih ne bomo mogli zvesti na te zakone, nam bodo veljali za gola dejstva, ki jih je treba dati na stran, dokler nas večje število opazovanj in daljše izkustvo ne poučita o drugih dejstvih in nam ne odkrijeta fizikalnega vzroka, torej splošnega učinka, iz katerega izhajajo ti posebni učinki. Na tem mestu nam lahko zveza med obema znanostma, matematiko in fiziko, prinaša velike prednosti. Prva nam pove <span style="font-style:italic">koliko,</span> druga nam pove <span style="font-style:italic">kako.</span> In ker gre tu za združevanje in ocenjevanje verjetnosti, da bi presodili, ali je neki učinek odvisen od enega ali drugega vzroka, bomo potem, ko smo si fizikalno zamislili odgovor na vprašanje kako, torej ko smo spoznali, da bi neki določen učinek lahko izhajal iz nekega določenega vzroka, uporabili račun, s katerim ugotovimo količino učinka, če bi izhajal iz tega vzroka, in če se izkaže, da se rezultat sklada z opazovanji, potem je verjetnost, da smo pravilno ugibali, že tako velika, da nam obvelja za gotovost, medtem ko bi brez te pomoči ostala zgolj verjetnost.</p><p>Vendar je ta zveza med matematiko in fiziko mogoča le pri zelo omejenem številu predmetov. Zanjo je potrebno, da je pojave, ki jih skušamo pojasniti, mogoče obravnavati na abstrakten način in da so po naravi okleščeni skoraj vseh fizičnih lastnosti, kajti takoj ko so pojavi sestavljeni, nanje ni več mogoče aplicirati računa. Najlepša in najbolj posrečena uporaba računa, kar jih je bilo kdaj narejenih, se nanaša na svetovni sistem.<span id="ftn26_return"><a class="notelink" title="Fr. système du monde, model osončja, katerega fizikalno razlago in matematično formalizacijo je podal Isaac Newton (1642–1727)." href="#ftn26"><sup>26</sup></a></span> In priznati je treba, da če bi nam Newton podal zgolj fizikalne ideje svojega sistema, ne da bi jih oprl na natančne matematične ocene, te ideje še zdaleč ne bi bile tako prepričljive. Toda hkrati se moramo zavedati, da je le malo predmetov, ki so tako enostavni, se pravi tako okleščeni fizičnih lastnosti, kakor je ta. Kajti razdalja med planeti je tako velika, da jih lahko v njihovih medsebojnih razmerjih obravnavamo zgolj kot točke. Hkrati lahko brez tveganja napake zanemarimo vse njihove fizične lastnosti in upoštevamo zgolj njihovo privlačno silo. Poleg <span class="pagebreak" id="pb.37"> [37] </span>tega je gibanje planetov najpravilnejše gibanje, ki ga poznamo, in ni podvrženo pojemanju zaradi upora. Zaradi vsega tega je razlaga svetovnega sistema problem matematike, za rešitev katerega je bila potrebna ena sama posrečena fizikalna ideja. In ta je bila, da je sila, zaradi katere težka telesa padajo na površino zemlje, morda ista kakor sila, ki zadržuje luno v njeni orbiti.</p><p>Toda ponavljam, v fiziki je le malo predmetov, na katerih bi lahko tako uspešno uporabili abstraktne znanosti, in zdi se mi, da so te znanosti lahko koristne kvečjemu v astronomiji in optiki. V astronomiji zaradi razlogov, ki smo jih pravkar navedli, v optiki pa zato, ker iz dejstva, da je svetloba skoraj neskončno majhno telo, ki učinkuje premočrtno s skoraj neskončno hitrostjo, izhaja, da so njene lastnosti skoraj matematične, zaradi česar je mogoče z določeno koristjo nanjo aplicirati račun in geometrijske mere. Tu ne bom govoril o različnih vejah mehanike, saj je <span style="font-style:italic">racionalna</span> mehanika sama zase matematična in abstraktna znanost, od katere si praktična mehanika oziroma veščina izdelovanja in sestavljanja strojev sposoja eno samo načelo, namreč da smemo o vseh učinkih presojati tako, da zanemarimo trenje in druge fizikalne lastnosti. Zato se mi je vedno zdelo, da je nekaj neprimernega v tem, kako se poučuje eksperimentalna fizika, saj predmet te znanosti nikakor ni to, kar ji običajno pripisujejo. Ker namreč demonstracija mehanskih učinkov, na primer sile vzvodov ali škripcev, ravnotežja trdnih teles in tekočin, učinka klanca, učinka sredobežnih sil itn. pripada izključno matematiki in jo je mogoče do zadnje razvidnosti dojeti z očesom duha, se mi zdi odveč te učinke predstavljati telesnemu očesu. Resnični cilj bi bil, ravno nasprotno, delati eksperimente z vsemi stvarmi, ki jih ne moremo meriti z računom, z vsemi učinki, katerih vzrokov še ne poznamo, in z vsemi lastnostmi, katerih pogoji so nam neznani. Edino to nas lahko vodi do novih odkritij, medtem ko nas demonstracija matematičnih učinkov nikoli ne more naučiti drugega kot to, kar že vemo.</p><p>Toda ta neprimernost ni nič v primerjavi s težavami, v katere zabredemo, kadar hočemo aplicirati geometrijo in račun na fizikalne predmete, ki so prezapleteni, na predmete, katerih lastnosti ne poznamo dovolj dobro, da bi jih lahko merili. V vseh teh primerih smo primorani uvajati predpostavke, ki vselej nasprotujejo naravi, predmet prikrajšati za večino njegovih lastnosti in iz njega narediti abstraktno bitnost, ki ni več podobna realni bitnosti, in potem ko smo veliko umovali in računali razmerja in lastnosti te abstraktne bitnosti in dosegli neki sklep, ki je ravno tako abstrakten, mislimo, da smo <span class="pagebreak" id="pb.38"> [38] </span>našli nekaj realnega, in ta idealni rezultat prenesemo na realni predmet, iz česar izhaja nešteto napačnih sklepov in zmot.</p><p>V tem je najobčutljivejša in najpomembnejša točka v študiju znanosti. Znati jasno razlikovati med tem, kar je na nekem predmetu realnega, in tem, kar mi sami s svojo obravnavo vanj vnesemo arbitrarnega, jasno spoznati lastnosti, ki mu zares pripadajo, in tiste, ki mu jih pripisujemo mi, se mi zdi temelj resnične metode za usmerjanje duha v znanostih. Če tega načela ne bi nikoli izgubili izpred oči, ne bi storili nobenega napačnega koraka, ne bi zapadali v tiste učene zmote, ki jih pogosto sprejemajo kot resnice, pred očmi bi nam izginili vsi paradoksi, vsa nerešljiva vprašanja abstraktnih znanosti, prepoznali bi predsodke in negotovosti, ki jih vnašamo v realne znanosti, uspelo bi se nam sporazumeti o metafiziki znanosti, prenehali bi se prerekati in se združili za napredovanje po eni sami poti na sledi izkustva in nazadnje dosegli spoznanje vseh resnic, ki so v moči človeškega duha.</p><p>Kadar so predmeti prezapleteni, da bi lahko nanje koristno aplicirali račun in mere, kakor velja za skoraj vse predmete prirodopisa in posebne fizike, bi rekel, da je resnična metoda za usmerjanje duha v raziskovanju, da se zanašamo na opazovanja, jih beležimo, izvajamo nova in dovolj številna opazovanja, s katerimi se prepričamo o resničnosti glavnih dejstev, matematično metodo pa uporabljamo edinole za ocenjevanje verjetnosti posledic, ki jih izpeljemo iz teh dejstev. Predvsem si je treba prizadevati za posploševanje dejstev in za jasno razlikovanje med tistimi dejstvi, ki so bistvena, in tistimi, ki so postranska za predmet, ki ga obravnavamo. Nadalje je treba dejstva povezati z analogijami, potrditi ali zavreči dvomljive točke s pomočjo eksperimentov, oblikovati svoj načrt razlage z usklajevanjem teh razmerij in jih predstaviti v najnaravnejšem možnem redu. Ta red lahko podamo na dva načina, ali se vzpenjamo od posebnih učinkov k splošnejšim učinkom ali pa se spuščamo od splošnega k posebnemu. Oba načina sta primerna, izbira enega ali drugega je odvisna prej od avtorjevega genija kakor od narave stvari, saj jih je vse mogoče enako dobro obravnavati na en ali drugi način. Poskuse te metode bomo podali v naslednjih razpravah, ki zadevajo TEORIJO ZEMLJE, NASTANEK PLANETOV in PORAJANJE ŽIVALI.</p><p>[<span style="font-style:italic">V 1. zvezku</span> Prirodopisa<span style="font-style:italic">tej uvodni razpravi sledita razprava "Histoire et théorie de la Terre" in vrsta gesel s skupnim naslovom "Preuves de la théorie de la Terre". To gradivo je pretežno geološkega, paleontološkega in geografskega značaja. V 2. zvezku (1749) najdemo razpravo "Histoire </span> <span class="pagebreak" id="pb.39"> [39] </span> <span style="font-style:italic">générale des animaux", v kateri Buffon podrobno obravnava vprašanje porajanja živali, in spis "Histoire naturelle de l'homme", prirodopisno poročilo o človeku. Večino 3. zvezka (1749) zaseda Daubentonov anatomski opis človeškega telesa, zvezek pa vsebuje tudi tri Buffonove razprave o čutih in razpravo o variacijah znotraj človeške vrste ("Variétés dans l'espèce humaine"). V 4. zvezku (1753) najdemo obsežno Buffonovo razpravo o naravi živali ("Discours sur la nature des animaux") in začetek popisa štirinožcev: popis konja, osla in goveda. Daubentonov prispevek v tem zvezku je splošna razprava o anatomskem opisovanju in opisi navedenih treh štirinožcev.</span>]</p></div><div class="ss1" id="index-body.1_div.1_div.2"><h2><span class="head">OSEL</span></h2><p>Ob ogledu te živali, celo pozornem in dovolj podrobnem, dobimo vtis, da gre zgolj za izrojenega konja. Popolna podobnost v ustroju, ko gre za možgane, pljuča, želodec, prebavni trakt, srce, jetra in druge notranje organe, ter velika podobnost v obliki telesa, nog, stopal in celotnega skeleta po vsem sodeč podpirata ta nazor. Majhne razlike med tema živalma bi lahko pripisali oddaljenemu vplivu podnebja in prehrane ter naključnemu zaporedju mnogih generacij napol izrojenih majhnih divjih konjev, ki so se postopoma še bolj izrodili, se kolikor mogoče degradirali in nazadnje pred našimi očmi spočeli novo stalno vrsto ali bolje zaporedje podobnih individuov, vseh stalno pomanjkljivih na isti način in dovolj različnih od konjev, da jih lahko imamo za drugo vrsto. To idejo, kot je videti, podpirajo dejstva, da konji veliko bolj od oslov variirajo v barvi dlake in so bili torej prej udomačeni, saj vse domače živali veliko bolj variirajo v barvi od divjih živali iste vrste, da je večina divjih konjev, o katerih poročajo popotniki, majhne rasti in imajo kakor osli sivo dlako in gol, na koncu ščetinast rep, in da obstajajo divji konji in celo domači konji, ki imajo na hrbtu črno progo in druge znake, ki jih približujejo divjim in domačim oslom. Toda če na drugi strani upoštevamo razlike med tema živalma v temperamentu, naravi, navadah, z eno besedo v vsem, kar izhaja iz ustroja, zlasti pa dejstvo, da ju je nemogoče mešati, da bi dobili skupno vrsto ali vsaj vmesno vrsto, ki bi se lahko razmnoževala, se zdi, da je še bolj utemeljen nazor, da imamo opravka z dvema vrstama, obema enako starima in izvorno enako bistveno različnima kakor danes, in to še toliko bolj, če upoštevamo, da se osel fizično razlikuje od konja po majhni rasti, debeli glavi, dolgih uhljih, čvrsti koži, golem repu, obliki križa in dimenzijah <span class="pagebreak" id="pb.40"> [40] </span>sosednjih delov, po glasu, apetitu, načinu pitja itn. Ali osel in konj torej izvirata iz istega rodu?<span id="ftn27_return"><a class="notelink" title="Rod ima tu pomen izvora (fr. souche v smislu lignée) in ne taksonomske enote (genre). Vprašanje je torej, ali imata konj in osel skupen izvor. V nadal…" href="#ftn27"><sup>27</sup></a></span> Ali sta, kakor pravijo imenodajalci, pripadnika iste <span style="font-style:italic">družine?</span> <span class="endnote_reference"><span style="font-style:italic"><span id="Note32_return"><a class="notelink" title="* Equus cauda undique setosa, konj. Equus cauda extremo setosa, osel. Linné, Systema naturae. Class. I, ord. 4." href="#Note32"><sup>2</sup></a></span>*</span></span> Ali pa sta in sta vselej bila dve različni živali?</p><p>To vprašanje, katerega splošnosti, težavnosti in pomembnosti se bodo naravoslovci dobro zavedali, in za katero menimo, da je prav, če ga obravnavamo v tem geslu, ker se nam tu postavlja prvič, je tesneje od kateregakoli drugega vezano na nastajanje bitnosti in zahteva, če ga hočemo osvetliti, da naravo obravnavamo z novega zornega kota. Če znotraj neznanske raznolikosti, ki jo predstavljajo vsa živa bitja, ki naseljujejo univerzum, izberemo neko žival ali tudi človeško telo, da nam služi kot podlaga za naša spoznanja, in nanj s primerjanjem zvajamo druga organizirana bitja, bomo ugotovili, da četudi vsa ta bitja obstajajo vsako zase in vsa v stopnjevitih razlikah variirajo v neskončnost, hkrati obstaja neki prvoten in splošen načrt, ki mu lahko sledimo zelo daleč in katerega degradacija je precej počasnejša od degradacije oblik in drugih opaznih razmerij. Kajti če niti ne govorimo o prebavilih, obtočilih in spolovilih, ki pripadajo vsem živalim in brez katerih žival ne bi bila več žival, saj ne bi mogla niti preživeti niti se razmnoževati, najdemo celo v tistih delih, ki najbolj prispevajo k raznolikosti zunanje oblike, osupljive podobnosti, ki nas nujno navajajo na idejo nekega prvotnega načrta, po katerem je bilo, kakor je videti, vse zasnovano. Telo konja, na primer, ki je na prvi pogled tako različno od človeškega telesa, nas bo, če ga s človekom primerjamo v podrobnostih in del za delom, ne presenetilo s svojo različnostjo, ampak osupilo s svojo nenavadno in skoraj popolno podobnostjo človeku. In res, vzemite skelet človeka, nagnite kosti medenice, skrajšajte kosti beder, nog in rok, podaljšajte kosti stopal in dlani, spojite prstnice, s skrajšanjem čelnice podaljšajte čeljusti in nazadnje podaljšajte še hrbtenico in ta skelet ne bo več predstavljal ostankov človeka, temveč bo skelet konja. Kajti zlahka si lahko zamislimo, da s podaljšanjem hrbtenice in čeljusti obenem povečamo število vretenc, reber in zob, in dejansko se ogrodje telesa te živali od ogrodja človeškega telesa razlikuje zgolj po številu teh kosti, ki jih lahko imamo za postranske, ter drugih, ki so podaljšane, skrajšane ali spojene. Pri opisu <span class="pagebreak" id="pb.41"> [41] </span>konja so se ta dejstva pokazala z vso gotovostjo in so nespodbitna.<span id="ftn28_return"><a class="notelink" title="Anatomski opis konja v istem zvezku je delo Daubentona." href="#ftn28"><sup>28</sup></a></span> A če tem razmerjem sledimo še dlje, vzemimo nekatere ločene dele, ki so bistveni za obliko, na primer rebra: ta najdemo pri vseh štirinožcih, pri pticah, pri ribah in njihove sledove lahko vidimo celo pri želvi, kjer se zdi, da se rišejo v brazdah pod njenim oklepom. Vzemimo dejstvo, na katerega je opozoril g. Daubenton, da je stopalo konja, ki je na videz tako različno od človeške dlani, vendarle sestavljeno iz istih kosti in da imamo mi na koncu vsakega od naših prstov enako koščico v obliki podkve, kakršna zaključuje stopalo konja. Vsak naj sam presodi, ali ni ta skrita podobnost čudovitejša od vseh vidnih razlik, ali ta stalna skladnost in ta dosledni načrt, ki se ohranja od človeka do štirinožcev, od štirinožcev do kitov, od kitov do ptic, od ptic do plazilcev, od plazilcev do rib itn., pri katerih vselej najdemo iste bistvene dele, kakor so srce, črevesje, hrbtenica, čuti itn., ne kažejo na to, da je vrhovno Bitje, ko je ustvarjalo živali, hotelo uporabiti eno samo idejo in to idejo variirati na vse mogoče načine, da bi človek hkrati občudoval oboje, tako veličastnost izvedbe kakor enostavnost načrta.</p><p>S tega zornega kota bi ne samo osla in konja, ampak tudi človeka, opico, štirinožce in vse živali lahko imeli za pripadnike ene same <span style="font-style:italic">družine.</span> Toda ali moramo iz tega sklepati, da v tej veliki in številni <span style="font-style:italic">družini,</span> ki jo je Bog sam zasnoval in ustvaril iz nič, obstajajo druge manjše <span style="font-style:italic">družine,</span> ki jih je načrtovala narava in so nastale s časom, od katerih naj bi nekatere sestavljala zgolj dva individua, na primer konj in osel, druge več individuov, na primer mala podlasica, kuna zlatica, domači dihur, kuna belica itn., medtem ko naj bi v rastlinskem kraljestvu obstajale <span style="font-style:italic">družine</span> desetih, dvajsetih, tridesetih itn. rastlin? Če bi te <span style="font-style:italic">družine</span> dejansko obstajale, bi lahko nastale zgolj z mešanjem, z zaporedno variacijo in izrojevanjem izvornih vrst. In če enkrat dopustimo, da znotraj rastlin in živali obstajajo <span style="font-style:italic">družine,</span> da je osel pripadnik iste <span style="font-style:italic">družine</span> kot konj in da se je izrodil, bi lahko enako rekli, da je opica pripadnik iste <span style="font-style:italic">družine</span> kot človek, da je to izrojen človek, da imata človek in opica skupen izvor enako kot konj in osel, da vsaka <span style="font-style:italic">družina,</span> tako pri živalih kakor pri rastlinah, izhaja iz enega samega rodu in celo da vse živali izhajajo iz ene same živali, ki je v teku časa z izpopolnjevanjem in izrojevanjem proizvedla vse druge vrste živali.</p><p>Tisti prirodopisci, ki tako lahkomiselno uvajajo <span style="font-style:italic">družine</span> med živali in med rastline, se po vsem sodeč ne zavedajo dovolj vseh posledic svojega početja, saj bi po tej poti neposredni produkt stvarjenja lahko omejili na poljubno <span class="pagebreak" id="pb.42"> [42] </span>majhno število individuov. Kajti če bi bilo enkrat dokazano, da lahko upravičeno vzpostavljamo<span style="font-style:italic">družine,</span> če bi bilo ugotovljeno, da med živalmi ali celo med rastlinami obstaja niti ne več, ampak ena sama vrsta, ki je nastala z izrojevanjem iz neke druge vrste, če bi bilo res, da je osel zgolj izrojen konj, ne bi bilo več meja môči narave in ne bi ji delali krivice, če bi domnevali, da je znala iz enega samega bitja s časom ustvariti vsa druga organizirana bitja.</p><p>Toda ne, gotovo je, kakor pravi razodetje, da so bile vse živali v isti meri deležne milosti stvarjenja, da sta prva dva pripadnika vsake vrste in vseh vrst popolnoma izoblikovana prišla iz Stvarnikove roke, in verjeti moramo, da sta bila takrat bolj ali manj takšna, kakršna nam ju danes predstavljajo njuni potomci. In sploh, odkar opazujemo naravo, od Aristotela do našega časa, nismo videli nastajati nobenih novih vrst, kljub naglemu gibanju materije, ki odnaša, kopiči in razpršuje njene delce, kljub neštetim kombinacijam, ki so morale nastati skozi teh dvajset stoletij, kljub naključnemu ali vsiljenemu parjenju živali daljnih ali bližnjih vrst, ki je vselej dalo zgolj pomanjkljive in jalove individue, ki niso mogli služiti kot izvor novih generacij. Tudi če med nekaterimi živalmi obstaja podobnost, še večja od tiste med konjem in oslom, nas ta podobnost, naj bo zunanja ali notranja, ne sme zavesti, da bi te živali združevali v isto družino, kakor tudi ne, da bi jim pripisovali skupen izvor. Kajti če bi res izhajale iz istega rodu, če bi bile dejansko pripadniki iste <span style="font-style:italic">družine,</span> bi jih lahko zbližali, jih ponovno povezali in s časom odpravili, kar je napravil čas.</p><p>Poleg tega je treba upoštevati, da četudi se narava spreminja v pogosto nezaznavnih odtenkih in stopnjah, presledki med temi stopnjami ali odtenki še zdaleč niso vsi enaki, saj bolj ko so vrste vzvišene, manj številne so in večji so presledki med odtenki, ki jih ločujejo. Nižje vrste pa so nasprotno zelo številne in hkrati bližje druga drugi, tako da smo z njimi v toliko večji skušnjavi, da bi jih združili v eno <span style="font-style:italic">družino,</span> ker nas s svojo številnostjo in majhnimi medsebojnimi razlikami, ki si jih moramo vtisniti v spomin, toliko bolj obremenjujejo in utrujajo. Toda ne smemo pozabiti, da so te <span style="font-style:italic">družine</span> naše delo, da smo jih ustvarili zgolj zato, da si olajšamo duha, in da je naša krivda, ne pa krivda narave, če naš duh ne more zaobjeti realnega niza vseh bitnosti, saj narava teh domnevnih <span style="font-style:italic">družin</span> ne pozna in dejansko vsebuje zgolj individue.</p><p>Individuum je bitje, ki obstaja posebej, posamezno, ločeno in nima ničesar skupnega z drugimi bitji, razen da jim je podobno ali da se od njih razlikuje. Za vse podobne individue, ki obstajajo na površju zemlje, pravimo, da sestavljajo vrsto teh individuov. Vendar vrsta ni niti zgolj število niti zgolj <span class="pagebreak" id="pb.43"> [43] </span>zbir podobnih individuov, ampak je stalno zaporedje in neprekinjeno obnavljanje individuov, ki jo tvorijo. Kajti bitje, ki bi trajalo večno, še ne bi bilo vrsta, kakor tudi ne milijon med seboj podobnih bitij, ki bi trajala večno. Vrsta je torej abstraktna in splošna beseda, katere predmet obstaja, le če naravo opazujemo v teku časa in v stalnem uničevanju in enako stalnem obnavljanju bitij. Šele s primerjanjem narave, kakršna je danes, z naravo prejšnjih časov, in sedanjih individuov s preteklimi individui lahko pridobimo jasno idejo o tem, čemur pravimo vrsta, medtem ko je primerjanje, ki zadeva število ali podobnost individuov, zgolj pomožna ideja, ki je pogosto neodvisna od prve. Kajti osel je konju podoben bolj kakor koder hrtu, in vendar sta koder in hrt ena in ista vrsta, saj skupaj dasta individue, ki lahko dajo nove, medtem ko sta konj in osel različni vrsti, saj skupaj dasta le pomanjkljive in neplodne individue.</p><p>Presledki med odtenki narave so torej najopaznejši in najlepše poudarjeni v značilni raznoterosti vrst in lahko bi celo rekli, da so ti presledki med vrstami najbolj enakomerni in najmanj spremenljivi od vseh, saj lahko vselej potegnemo mejno črto med dvema vrstama, to je med dvema zaporedjema individuov, ki se razmnožujejo in se ne morejo mešati, enako kot lahko kot eno samo vrsto štejemo dve zaporedji individuov, ki se razmnožujejo z mešanjem.<span id="ftn29_return"><a class="notelink" title="Tj. ki se &#34;mešajo&#34; tako, da se razmnožujejo med seboj in imajo plodne potomce, ki se tudi sami mešajo itn. Različni vrsti pa sta tisti, ki ne moreta i…" href="#ftn29"><sup>29</sup></a></span> Ta točka je najtrdnejša, ki jo imamo v prirodopisu, vse druge podobnosti in razlike, ki jih najdemo ob primerjanju bitij, niso niti tako stalne niti tako realne niti tako gotove. Ti presledki bodo tudi edine mejne črte, prisotne v našem delu. Bitij ne bomo delili drugače, kakor se dejansko delijo. Vsako vrsto, vsako zaporedje individuov, ki se razmnožujejo in se ne morejo mešati, bomo preučili posebej in obravnavali ločeno, družin, rodov, redov in razredov pa ne bomo uporabljali nič bolj kakor narava sama.</p><p>Ker je torej vrsta zgolj stalno zaporedje podobnih individuov, ki se razmnožujejo, je jasno, da se lahko to ime nanaša zgolj na živali in rastline in da je zloraba izrazov ali idej, če so jo imenodajalci uporabljali za imenovanje različnih zvrsti mineralov. Torej železa ne smemo imeti za eno in svinca za drugo vrsto, ampak ju moramo imeti zgolj za dve različni kovini. V naši razpravi o mineralih<span id="ftn30_return"><a class="notelink" title="Buffon je izdal tudi popis mineralov. V njem je popisal elemente, minerale in kamnine, 5. zvezek pa je v celoti posvečen elektromagnetizmu. Gl. Histoi…" href="#ftn30"><sup>30</sup></a></span> se bo pokazalo, da so mejne črte, ki jih uporabljamo za delitev mineralnih snovi, precej drugačne od tistih za živali in za rastline.</p><div class="pagebreak" id="pb.44"> [44] </div><p>Toda če se vrnemo k izrojevanju bitij in zlasti živali, je mogoče v variacijah, ki nam jih ponuja narava, njen tek opazovati in preučiti pobliže. In ker nam je od vseh vrst najbolje poznana človeška vrsta, si oglejmo, do kod se razteza tek variacije znotraj nje. Ljudje se razlikujejo od bele do črne po barvi, od enkratnega do dvakratnega po višini, obsegu, gibkosti, moči itn. in od popolnosti do niča po pameti. Toda te zadnje lastnosti, ki ne pripada materiji, tukaj ne gre obravnavati. Vse drugo so običajne variacije narave, ki izhajajo iz vpliva podnebja in prehrane. Toda kljub tem razlikam v barvi in telesni višini lahko črnec in belec, Laponec in Patagonec, velikan in pritlikavec skupaj dajo individue, ki se tudi sami razmnožujejo, in zato so ti ljudje, ki se tako razlikujejo po videzu, vsi pripadniki ene in iste vrste, saj je prav stalno razmnoževanje tisto, kar tvori vrsto. Poleg teh splošnih variacij obstajajo še druge, ki so bolj posebne in se kljub temu ohranjajo, na primer velikanske noge ljudstva, ki ga imenujejo <span style="font-style:italic">rod svetega Tomaža</span> <span class="endnote_reference"><span style="font-style:italic"><span id="Note36_return"><a class="notelink" title="* Glej tretji zvezek tega Prirodopisa; geslo Variacije znotraj človeške vrste. [Gl. Histoire naturelle, générale et particulière, 3. zv., 1749, str. 3…" href="#Note36"><sup>3</sup></a></span>*</span></span> <span style="font-style:italic">z otoka Cejlona,</span> rdeče oči in beli lasje Darijcev in Šakralcev, v nekaterih družinah šest<span class="endnote_reference"> </span><span id="Note37_return"><a class="notelink" title="** Za to nenavadno opažanje gl. pisma g. de Maupertuisa, kjer poleg tega najdemo več vzvišenih filozofskih idej o razmnoževanju in različnih drugih pr…" href="#Note37"><sup>4</sup></a></span><span class="endnote_reference">**</span> prstov na rokah in nogah itn. Te nenavadne variacije sodijo med naključne pomanjkljivosti ali čezmernosti, ki so se najprej pojavile pri določenih individuih in se nato širile iz roda v rod enako kot druge dedne hibe in bolezni. Toda te razlike, četudi stalne, je treba imeti zgolj za individualne variacije, ki individuov ne ločujejo od njihove vrste, saj se ti nenavadni rodovi ljudi z velikimi nogami ali s šestimi prsti lahko mešajo z običajnim rodom in dajo individue, ki se tudi sami razmnožujejo. Isto je treba reči za vse druge deformacije ali spačenosti, ki se prenašajo z očetov in mater na otroke. Tako daleč torej segajo zmote narave, tako široke so meje njenih variacij pri človeku. In če se pojavijo še bolj izrojeni individui, se ti ne razmnožujejo in tako ne spremenijo niti stalnosti niti enotnosti vrste. Tako je človek ena sama in ista vrsta in četudi je ta vrsta nemara najštevilnejša in najbogatejša v individuih in hkrati najbolj nedosledna in najbolj nepravilna v vsem svojem delovanju, ni videti, da bi vsa ta neizmerna raznolikost v gibanju, prehrani, podnebju in toliko drugih okoliščinah, ki si jih lahko zamislimo, kadarkoli proizvedla bitja, dovolj drugačna od drugih, da bi služila kot izvor novih rodov, in <span class="pagebreak" id="pb.45"> [45] </span>hkrati dovolj podobna nam samim, da ne bi mogli zanikati njihove nekdanje pripadnosti.</p><p>Če črnec in belec skupaj ne bi mogla imeti potomcev ali če bi njuni potomci ostali neplodni, če bi bil mulat pravi križanec, bi jasno imeli opravka z dvema različnima vrstama. Črnec bi bil za človeka to, kar je osel za konja, ali raje, če bi bil belec človek, črnec ne bi bil več človek, ampak druga žival, kakor opica, in upravičeno bi menili, da belec in črnec nimata skupnega izvora. Toda to domnevo že takoj spodbijajo dejstva in ker lahko torej vsi ljudje občujejo med seboj in imajo skupne potomce, vsi ljudje izhajajo iz istega rodu in so pripadniki iste družine.</p><p>Za to, da dva individua ne moreta imeti potomcev, zadostuje že nekaj drobnih nesoglasij v temperamentu ali kakšna naključna pomanjkljivost v razmnoževalnih organih enega ali drugega od njiju. Za to, da dva individua različnih vrst, ko ju združimo, dasta individue, ki niso podobni ne enemu ne drugemu od njiju, niso podobni ničemur določnemu in zato tudi ne morejo proizvesti ničesar sebi podobnega, zadostuje že določena stopnja skladnosti v obliki telesa in razmnoževalnih organih teh dveh različnih živali. Toda kako neznansko, morda neskončno veliko spletov naključij bi bilo potrebnih že samo za domnevo, da sta se dve živali neke vrste, samec in samica, ne samo dovolj izrodili, da ne pripadata več tej vrsti, to je, da ne moreta več imeti potomcev z živalmi, ki sta jim bila podobna, ampak tudi da sta se obe izrodili natanko do iste točke, in to natanko do točke, da imata lahko potomce samo skupaj! In nadalje, kako neizmerno, nepreštevno število spletov naključij bi bilo potrebnih, da bi potomec teh dveh izrojenih živali v svojem razmnoževanju sledil natanko istim zakonom, ki veljajo pri nastajanju popolnih živali! Kajti izrojena žival je že sama nekaj pomanjkljivega. In kako je mogoče, da bi neki pomanjkljiv izvor, da bi nekaj skvarjenega, nekaj negativnega, lahko imelo potomce in ne samo proizvedlo zaporedje stalnih bitij, ampak ta bitja celo proizvedlo na isti način in po istih zakonih, po katerih se razmnožujejo živali čistega izvora?</p><p>Četudi torej ne moremo dokazati, da je nastanek nove vrste z izrojevanjem nekaj, kar je za naravo nemogoče, je verjetnost, ki govori proti temu, tako neznanska, da celo filozofsko o tem ne moremo dvomiti. Če je katerakoli vrsta nastala z izrojevanjem iz neke druge vrste, če vrsta osla izhaja iz vrste konja, se je to lahko zgodilo le postopoma <span class="pagebreak" id="pb.46"> [46] </span>in po odtenkih. Med konjem in oslom bi moralo obstajati veliko število vmesnih živali, od katerih bi se prve postopoma oddaljevale od narave konja, zadnje pa bi se postopoma približevale naravi osla. Zakaj potem danes ne vidimo predstavnikov, potomcev teh vmesnih vrst? Zakaj sta ostali samo obe skrajni stopnji?</p><p>[<span style="font-style:italic">V nadaljevanju Buffon zaključi, da osel ni izrojen konj, ampak samostojna vrsta z lastnimi značilnostmi, vrlinami in dostojanstvom. V tem duhu nadaljuje s popisom oslovega življenja, temperamenta, vedenja, navad, njegove službe človeku itn. Temu sledi še Daubentonov anatomski opis osla.</span>]</p></div></div><!--Notes in [div]--><div class="notes"><div class="note" id="ftn1"><span class="noteLabel">1. </span><div class="noteBody">Med "insekte" so uvrščali različne živali, ki niso sodile v nobeno od jasno prepoznavnih kategorij (štirinožcev, ptic, rib ipd.), na primer členonožce, ožigalkarje, včasih celo plazilce.</div> <a class="link_return" title="Go back to text" href="#ftn1_return">↵</a></div><div class="note" id="ftn2"><span class="noteLabel">2. </span><div class="noteBody">Fr. <span style="font-style:italic">minéraux:</span> termin vključuje minerale, kamnine in elemente v rudah (npr. zlato, železo, žveplo). V splošnem je "mineralno" oznaka za neživi del narave. Od tod delitev na tri kraljestva: <span style="font-style:italic">animal, végétal, minéral;</span> živali, rastline, minerali.</div> <a class="link_return" title="Go back to text" href="#ftn2_return">↵</a></div><div class="note" id="ftn3"><span class="noteLabel">3. </span><div class="noteBody">Fr. <span style="font-style:italic">organisation, conformation.</span> "Ustroj" živega telesa je njegova notranja urejenost, medsebojna usklajenost njegovih delov, ki delujejo v korist celote. Takšna notranja organiziranost je značilna za živa bitja in jih bistveno opredeljuje. Zato Buffon, Maupertuis in Diderot za živa telesa praviloma uporabljajo termin organizirana telesa (<span style="font-style:italic">corps organisés</span>). Tej organiziranosti lahko sledimo od osnovnih delcev do organov in je nujna za obstanek življenja.</div> <a class="link_return" title="Go back to text" href="#ftn3_return">↵</a></div><div class="note" id="ftn4"><span class="noteLabel">4. </span><div class="noteBody">Fr. <span style="font-style:italic">méthode.</span> V nadaljevanju je s terminom "metoda" mišljena metoda klasifikacije, način razvrščanja naravnih pojavov v neki sistem oziroma kar ta sistem sam. "Linnéjeva metoda" je torej Linnéjev taksonomski sistem. Šele na koncu razprave Buffon spregovori o "metodi" v kartezijanskem smislu, o "poti" znanstvenega spoznavanja nasploh.</div> <a class="link_return" title="Go back to text" href="#ftn4_return">↵</a></div><div class="note" id="ftn5"><span class="noteLabel">5. </span><div class="noteBody">Namig na pojav "kovinske vegetacije", fraktalne rasti srebra, železa, cinka itn. na trdni podlagi v ustrezni raztopini. Srebrova rast te vrste je znana kot Dianino drevo, <span style="font-style:italic">l'arbre de Diane,</span> oziroma filozofsko drevo, <span style="font-style:italic">arbre philosophique.</span> To analogijo je v novi izdaji svojega <span style="font-style:italic">Eseja</span> predlagal tudi Maupertuis, gl. spodaj, str. 60. Najdemo jo tudi v spisu <span style="font-style:italic">L'homme-plante</span> (1748) Juliena Offray de La Mettrieja (1709–1751), ki je v celoti gledano ena sama verjetno namenoma fantastična raba analogije. Gl. Julien Offray de La Mettrie, <span style="font-style:italic">L'homme plante; Človek-rastlina</span>.</div> <a class="link_return" title="Go back to text" href="#ftn5_return">↵</a></div><div class="note" id="ftn6"><span class="noteLabel">6. </span><div class="noteBody">O kroženju rastlinskega soka je pisal npr. Edme Mariotte (1620–1684) v delu <span style="font-style:italic">De la végétation des plantes</span> (1676). Za druge primere analogij med naravnimi pojavi gl. Jacques Roger, <span style="font-style:italic">Les sciences de la vie dans la pensée française du XVIIIe siècle,</span> str. 210.</div> <a class="link_return" title="Go back to text" href="#ftn6_return">↵</a></div><div class="note" id="ftn7"><span class="noteLabel">7. </span><div class="noteBody">Fr. <span style="font-style:italic">arts:</span> med veščine v širšem smislu sodijo tako uporabne, gospodarske, "mehanične" veščine kakor "lepe" veščine ali "lepe umetnosti" (<span style="font-style:italic">beaux arts</span>).</div> <a class="link_return" title="Go back to text" href="#ftn7_return">↵</a></div><div class="note" id="ftn8"><span class="noteLabel">8. </span><div class="noteBody">Conrad Gesner (1516–1565), švicarski prirodopisec, ki je delal v botaniki, zoologiji, mineralogiji, medicini in filologiji. Njegovo največje delo so <span style="font-style:italic">Historiae animalium,</span> 4 zv., 1551–1558, ki obravnavajo štirinožce, ptice in ribe.</div> <a class="link_return" title="Go back to text" href="#ftn8_return">↵</a></div><div class="note" id="ftn9"><span class="noteLabel">9. </span><div class="noteBody">Joseph Pitton de Tournefort (1656–1708), francoski botanik, avtor del <span style="font-style:italic">Éléments de botanique ou méthode pour connaître les plantes</span> (1694), <span style="font-style:italic">Histoire des plantes qui naissent aux environs de Paris</span> (1698), <span style="font-style:italic">Institutiones rei herbariae</span> (1700). V Franciji se je njegov botanični sistem še nekaj časa upiral prevladi Linnéjeve taksonomije.</div> <a class="link_return" title="Go back to text" href="#ftn9_return">↵</a></div><div class="note" id="ftn10"><span class="noteLabel">10. </span><div class="noteBody">Namreč Linné, ki je tu glavna tarča Buffonovih argumentov. Do leta 1748 je izšlo šest izdaj Linnéjevega <span style="font-style:italic">Systema naturae</span> (1. izdaja 1735). V času Buffonovega pisanja je Linné izdal tudi popisa švedske flore in favne: <span style="font-style:italic">Flora suecica</span> (1745), <span style="font-style:italic">Fauna suecica</span> (1746).</div> <a class="link_return" title="Go back to text" href="#ftn10_return">↵</a></div><div class="note" id="ftn11"><span class="noteLabel">11. </span><div class="noteBody">Te taksonomske kategorije sledijo Linnéju. Tu naštetih taksonov Buffon na splošno ne uporablja konsistentno in jih včasih poljubno zamenjuje, pač v skladu z načelom, da je <span style="font-style:italic">vrsta</span> edina naravna enota, vse višje taksonomske enote pa so arbitrarne in zato pri njih ni potrebno toliko pazljivosti.</div> <a class="link_return" title="Go back to text" href="#ftn11_return">↵</a></div><div class="note" id="ftn12"><span class="noteLabel">12. </span><div class="noteBody">Ulisse Aldrovandi (1522–1605), italijanski prirodopisec, profesor naravoslovja na univerzi v Bologni, upravitelj bolonjskega botaničnega vrta, avtor več sto del, od katerih jih je le malo izšlo v času njegovega življenja.</div> <a class="link_return" title="Go back to text" href="#ftn12_return">↵</a></div><div class="note" id="ftn13"><span class="noteLabel">13. </span><div class="noteBody">Tj. <span style="font-style:italic">histoire,</span> poročilo o vrsti ali popis vrste, ki vključuje njene embriološke, etološke, ekološke idr. značilnosti (gl. Buffonovo opredelitev <span style="font-style:italic">histoire</span> v nadaljevanju). Za <span style="font-style:italic">Prirodopis</span> je anatomske opise živali prispeval Buffonov sodelavec Louis-Jean-Marie Daubenton (1716–1799). Daubenton je bil zdravnik in Buffonov someščan iz Montbarda. Buffon ga je pripeljal iz Burgundije v Pariz in ga leta 1745 zaposlil kot skrbnika in demonstratorja Kraljeve zbirke. Poleg <span style="font-style:italic">Prirodopisa</span> ga je najverjetneje zadolžil, da je namesto njega prispeval prirodopisna gesla za <span style="font-style:italic">Enciklopedijo</span> (1751–1765).</div> <a class="link_return" title="Go back to text" href="#ftn13_return">↵</a></div><div class="note" id="ftn14"><span class="noteLabel">14. </span><div class="noteBody">Tj. stari Grki in Rimljani (<span style="font-style:italic">les Anciens</span>).</div> <a class="link_return" title="Go back to text" href="#ftn14_return">↵</a></div><div class="note" id="ftn15"><span class="noteLabel">15. </span><div class="noteBody">15 Fr. <span style="font-style:italic">l'Histoire Civile, l'Histoire Naturelle:</span> vzporednosti v prevodu ni mogoče ohraniti zaradi dvojnega pomena pojma <span style="font-style:italic">histoire,</span> ki je lahko diahron, kakor (pretežno) v družbeni oziroma človeški zgodovini, ali sinhron, kakor (pretežno) v prirodopisu.</div> <a class="link_return" title="Go back to text" href="#ftn15_return">↵</a></div><div class="note" id="ftn16"><span class="noteLabel">16. </span><div class="noteBody">Po tej shemi se živa materija, opredeljena kot "živalska" ali senzitivna materija (<span style="font-style:italic">matière animée</span>), razlikuje od vegetativne materije rastlin (<span style="font-style:italic">matière végétative</span>), obe pa se ločita od nežive materije (<span style="font-style:italic">matière inanimée</span>). Diderot to delitev še poenostavi na živo materijo (<span style="font-style:italic">matière vive</span>) in neživo (mrtvo) materijo (<span style="font-style:italic">matière morte</span>). Gl. spodaj, <span style="font-style:italic">Misli o interpretaciji narave,</span> § LVIII, str. 114.</div> <a class="link_return" title="Go back to text" href="#ftn16_return">↵</a></div><div class="note" id="ftn17"><span class="noteLabel">17. </span><div class="noteBody">Fr. <span style="font-style:italic">échelle.</span> Beseda namiguje na idejo <span style="font-style:italic">scala naturae,</span> "lestvico narave", na hierarhično razvrstitev bitnosti od anorganskih snovi do človeka. Ta naravna hierarhija je prisotna v Linnéjevem sistemu, švicarski prirodopisec in filozof Charles Bonnet (1720–1793) jo je pozneje ovekovečil v delu <span style="font-style:italic">Contemplation de la nature</span> (1764), Buffon pa jo je razumel skladno z lastnimi idejami o naravi in znanosti. V pričujočem besedilu Buffon pogosteje govori o nizu (<span style="font-style:italic">suite</span>) bitnosti, ki prehajajo druga v drugo, ne da bi ta niz nujno vključeval hierarhično urejenost. Gl. Miran Božovič, "La Mettrie in <span style="font-style:italic">l'échelle des êtres.</span>"</div> <a class="link_return" title="Go back to text" href="#ftn17_return">↵</a></div><div class="note" id="ftn18"><span class="noteLabel">18. </span><div class="noteBody">Fissipedia: taksonomska enota, ki je povečini vključevala rodove kopenskih mesojedcev.</div> <a class="link_return" title="Go back to text" href="#ftn18_return">↵</a></div><div class="note" id="ftn19"><span class="noteLabel">19. </span><div class="noteBody">Tj. v fiziki v širšem smislu, naravni filozofiji (<span style="font-style:italic">philosophie naturelle</span>). Medtem ko se prirodopis ukvarja z razvrščanjem in opisovanjem naravnih pojavov, fizika išče splošne zakone delovanja narave.</div> <a class="link_return" title="Go back to text" href="#ftn19_return">↵</a></div><div class="note" id="ftn20"><span class="noteLabel">20. </span><div class="noteBody">Morda namig na matematika, fizika in entomologa René-Antoinea Ferchault de Réaumurja (1683–1757), zglednega člana pariške Akademije znanosti in avtorja obsežnega dela <span style="font-style:italic">Mémoires pour servir à l'histoire des insectes</span> (1734–1742). Réaumur je bil Buffonov zapriseženi nasprotnik in pogosta tarča njegovih argumentov in napadov. Bil je izvrsten opazovalec, ki je zapustil podrobne opise insektov in njihovega načina življenja. V njihovi kompleksnosti je videl pečat Božje umnosti. To religiozno občutje v znanosti je Buffon zavračal, prav tako pa je podcenjeval vrednost popisovanja nevretenčarjev. Buffonov <span style="font-style:italic">Prirodopis</span> obravnava le vretenčarje, in od teh samo štirinožce v <span style="font-style:italic">Histoire naturelle, générale et particulière</span> (1753–1767) in ptice v <span style="font-style:italic">Histoire naturelle des oiseaux</span> (1770–1783). Buffonov načrt je po njegovi smrti nadaljeval Bernard Germain de Lacépède s plazilci in kačami, ribami ter vodnimi sesalci: <span style="font-style:italic">Histoire naturelle des quadrupèdes ovipares et des serpents</span> (1788–1790), <span style="font-style:italic">Histoire naturelle des poissons</span> (1798–1803), <span style="font-style:italic">Histoire naturelle des cétacés</span> (1804). Buffonovo antipatijo do Réaumurja je prevzel Diderot, kot je razvidno iz <span style="font-style:italic">Misli o interpretaciji narave</span>.</div> <a class="link_return" title="Go back to text" href="#ftn20_return">↵</a></div><div class="note" id="ftn21"><span class="noteLabel">21. </span><div class="noteBody">Aristotelovo delo <span style="font-style:italic">Historia animalium</span> v devetih knjigah.</div> <a class="link_return" title="Go back to text" href="#ftn21_return">↵</a></div><div class="note" id="Note25"><span class="noteLabel">* </span><div class="noteBody">Gl. Scaligerjev <span style="font-style:italic">Komentar.</span> [Opombe, označene z zvezdico, so avtorjeve. – Julius Caesar Scaliger (1484–1558), italijanski filolog, zdravnik in naravoslovec, ki je od leta 1525 živel v Agenu v Franciji. Izdal je komentar psevdoaristotelskega spisa <span style="font-style:italic">De plantis</span> (1556). Napisal je tudi posthumno objavljene komentarje Teofrastovega dela <span style="font-style:italic">De causis plantarum</span> (1566).]</div> <a class="link_return" title="Go back to text" href="#Note25_return">↵</a></div><div class="note" id="ftn22"><span class="noteLabel">22. </span><div class="noteBody">Droga: surovina za izdelavo ali pripravo zdravil.</div> <a class="link_return" title="Go back to text" href="#ftn22_return">↵</a></div><div class="note" id="ftn23"><span class="noteLabel">23. </span><div class="noteBody">Gaius Plinius Secundus (23–79), znan kot Plinij Starejši, rimski prirodopisec, državni uradnik in mornariški častnik. Od njegovih številnih spisov je ohranjena samo <span style="font-style:italic">Historia naturalis</span> v 37 knjigah, velikanska kompilacija z najrazličnejših področij narave in družbe.</div> <a class="link_return" title="Go back to text" href="#ftn23_return">↵</a></div><div class="note" id="ftn24"><span class="noteLabel">24. </span><div class="noteBody">"Drugi rodovi zeli."</div> <a class="link_return" title="Go back to text" href="#ftn24_return">↵</a></div><div class="note" id="ftn25"><span class="noteLabel">25. </span><div class="noteBody">Od "metod" kot sistemov klasifikacije Buffon preide na metodo kot postopek ali zbirko pravil mišljenja, ki lahko uspešno vodijo do spoznanja. Kot je razvidno iz izrazja, se Buffon obrača k Descartesu in z vidika novih znanosti in novega položaja znanosti v svojem času ponovno zastavlja Descartesovo vprašanje metode. Gl. René Descartes, <span style="font-style:italic">Razprava o metodi.</span></div> <a class="link_return" title="Go back to text" href="#ftn25_return">↵</a></div><div class="note" id="ftn26"><span class="noteLabel">26. </span><div class="noteBody">Fr. <span style="font-style:italic">système du monde,</span> model osončja, katerega fizikalno razlago in matematično formalizacijo je podal Isaac Newton (1642–1727).</div> <a class="link_return" title="Go back to text" href="#ftn26_return">↵</a></div><div class="note" id="ftn27"><span class="noteLabel">27. </span><div class="noteBody">Rod ima tu pomen izvora (fr. <span style="font-style:italic">souche</span> v smislu <span style="font-style:italic">lignée</span>) in ne taksonomske enote (<span style="font-style:italic">genre</span>). Vprašanje je torej, ali imata konj in osel skupen izvor. V nadaljevanju izraz <span style="font-style:italic">faire souche</span> prevajamo kot "imeti potomce", kar lahko dobesedno razumemo kot "služiti kot izvor [novih generacij]".</div> <a class="link_return" title="Go back to text" href="#ftn27_return">↵</a></div><div class="note" id="Note32"><span class="noteLabel">2 </span><div class="noteBody"><span class="endnote_reference">*</span> <span style="font-style:italic">Equus cauda undique setosa,</span> konj. <span style="font-style:italic">Equus cauda extremo setosa,</span> osel. Linné, <span style="font-style:italic">Systema naturae.</span> Class. I, ord. 4.</div> <a class="link_return" title="Go back to text" href="#Note32_return">↵</a></div><div class="note" id="ftn28"><span class="noteLabel">28. </span><div class="noteBody">Anatomski opis konja v istem zvezku je delo Daubentona.</div> <a class="link_return" title="Go back to text" href="#ftn28_return">↵</a></div><div class="note" id="ftn29"><span class="noteLabel">29. </span><div class="noteBody">Tj. ki se "mešajo" tako, da se razmnožujejo med seboj in imajo plodne potomce, ki se tudi sami mešajo itn. Različni vrsti pa sta tisti, ki ne moreta imeti potomcev ali pa so njuni potomci jalovi. To je Buffonov <span style="font-style:italic">biološki</span> pojem vrste. Prim. Ernst Mayr, <span style="font-style:italic">Filozofija evolucije,</span> str. 159.</div> <a class="link_return" title="Go back to text" href="#ftn29_return">↵</a></div><div class="note" id="ftn30"><span class="noteLabel">30. </span><div class="noteBody">Buffon je izdal tudi popis mineralov. V njem je popisal elemente, minerale in kamnine, 5. zvezek pa je v celoti posvečen elektromagnetizmu. Gl. <span style="font-style:italic">Histoire naturelle des minéraux</span> (1783–1788).</div> <a class="link_return" title="Go back to text" href="#ftn30_return">↵</a></div><div class="note" id="Note36"><span class="noteLabel">3 </span><div class="noteBody"><span class="endnote_reference">*</span> Glej tretji zvezek tega <span style="font-style:italic">Prirodopisa;</span> geslo <span style="font-style:italic">Variacije znotraj človeške vrste.</span> [Gl. <span style="font-style:italic">Histoire naturelle, générale et particulière,</span> 3. zv., 1749, str. 371–530.].</div> <a class="link_return" title="Go back to text" href="#Note36_return">↵</a></div><div class="note" id="Note37"><span class="noteLabel">4 </span><div class="noteBody"><span class="endnote_reference">**</span> Za to nenavadno opažanje gl. pisma g. de Maupertuisa, kjer poleg tega najdemo več vzvišenih filozofskih idej o razmnoževanju in različnih drugih predmetih. [Gl. Maupertuis, <span style="font-style:italic">Lettres</span>.]</div> <a class="link_return" title="Go back to text" href="#Note37_return">↵</a></div></div></div></body></html>