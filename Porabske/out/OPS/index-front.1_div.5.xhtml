<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Porabski Slovenci in njihov jezik</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Porabski Slovenci in njihov jezik</span></h1><div class="preface" id="index-front.1_div.5"><div class="pagebreak" id="pb.12"> [12] </div><p>Danes šest vasi v okolici <span style="font-style:italic">Monoštra</span> (Szentgotthárd) na Madžarskem, nekoč devet samostojnih naselij – <span style="font-style:italic">Gornji Senik</span> (Felsőszölnök), <span style="font-style:italic">Dolnji Senik</span> (Alsószölnök), <span style="font-style:italic">Sakalovci</span> (Szakonyfalu), <span style="font-style:italic">Slovenska ves</span> (Rábatótfalu), <span style="font-style:italic">Števanovci</span> (Apátistvánfalva), <span style="font-style:italic">Otkovci</span> (Újbalázsfalva), <span style="font-style:italic">Andovci</span> (Orfalu), <span style="font-style:italic">Verica</span> in <span style="font-style:italic">Ritkarovci</span> (Kétvölgy) – se nahaja v majhni zakotni pokrajini, ki je stisnjena med avstrijsko-madžarsko in slovensko-madžarsko mejo ter jo poznamo pod imenom Slovensko Porabje. Od ostalega slovenskega ozemlja na zgodovinskem Ogrskem (Slovenska krajina) in tudi od matične domovine jo je leta 1920 ločila t. i. trianonska mirovna pogodba. Od takrat imajo »ogrski Slovenci« v Prekmurju in Porabju ločeno zgodovino.</p><p>Območje, naseljeno pretežno s Slovenci, meri 94 km <sup>2</sup> in je od Murske Sobote proti severu oddaljeno dobrih 30 kilometrov. Na severu je ravninsko, na zahodu in jugu pa gričevnato; nadmorska višina ozemlja dosega tam od 260 do 400 metrov. Porabje je geografsko nadaljevanje prekmurskega Goričkega, pokrivajo ga prodnate, ilovnate in peščene naplavine. V pokrajini se mešajo vplivi panonskega in alpskega podnebja, tukajšnja povprečna srednja letna količina padavin je na Madžarskem med najvišjimi, na Slovenskem pa med najnižjimi.</p><p>Od trinajstih uradno priznanih narodnosti na Madžarskem sta avtohtoni le dve: pred prihodom Madžarov v Karpatski bazen so namreč tukaj prebivali le predniki današnjih Slovencev in Slovakov – panonski Slovani. Predniki Slovencev so se v prostoru med Dravo in Rabo naselili v drugi polovici 6. stoletja, reka Mura pa se je kot meja med Ogrsko in Nemškim cesarstvom ustalila med 9. in 11. stoletjem. </p><p>Središče porabskih Slovencev je mesto Monošter (z uradnim madžarskim nazivom Szentgotthárd); kot naselje okoli cistercijanskega samostana ga je osnoval ogrski kralj Béla III. leta 1183. Na okoliških pristavah pod upravljanjem menihov iz Francije so nastajale kasnejše slovenske vasi v Porabju. </p><p>Območje je od srednjega veka vse do danes ostalo v okvirih madžarske civilne in cerkvene uprave; slovenska naselja v Porabju so spadala pod dve fevdalni gospostvi. Zmagovita bitka združene krščanske vojske proti Turkom pri Monoštru (Slovenski vesi) je leta 1664 ponesla sloves mesteca daleč po Evropi. </p><p>Doba razsvetljenih avstrijskih vladarjev je v 18. stoletju tudi ogrskim Slovencem prinesla prve natisnjene knjige in osnovno šolanje v materinščini. Od začetka 19. stoletja pa se je začel vedno močnejši pritisk madžarizacije, ki je povzročil odpor večinskega nemadžarskega prebivalstva v ogrski polovici Monarhije. Temu sta sledila razpad države po podpisu trianonske mirovne pogodbe po prvi svetovni vojni in nastanek geografsko-narodnostnega pojma »Porabje«. </p><p>V vaseh »rabskih Slovencev« se je slovenščina, in sicer porabsko narečje, med obema svetovnima vojnama poučevala kot učni predmet. Odsotnost manjšinskih organizacij in omejene možnosti rabe materinščine so pospeševale asimilacijo. </p><p><span class="pagebreak" id="pb.13"> [13] </span>Po drugi svetovni vojni so meje ostale nespremenjene. Še posebej boleč za porabsko skupnost je bil t. i. informbirojevski spor leta 1948, po katerem so Slovence označevali kot Titove agente in jih v velikem številu deportirali v madžarsko pusto. Po otoplitvi odnosov med Jugoslavijo in Madžarsko se je od 70-ih let 20. stoletja dalje okrepilo sodelovanje Porabcev z matico na političnem, kulturnem, gospodarskem in šolskem področju. V začetku 90-ih let prejšnjega stoletja so Slovenci na obeh straneh meje s skupnim upanjem zrli v lepšo prihodnost.</p><p>Na Madžarskem po podatkih ljudskega štetja iz leta 2011 prebiva 2385 državljanov slovenske narodnosti, ki se po velikosti skupnosti uvrščajo v državnem merilu na zadnje mesto. Slovenske organizacije kljub temu ocenjujejo, da v Porabju, večjih urbanih središčih (Szombathely, Mosonmagyaróvár, Budimpešta) ter razstreseno po naseljih pokrajine Prekodonavje (Dunántúl) še danes živi okoli štiri do pet tisoč Slovencev. Številčnost govorcev slovenskega jezika iz leta v leto upada, za skupnost pa je značilno tudi postopno, toda neustavljivo staranje. </p><p>Porabska slovenščina je eden od govorov prekmurskega slovenskega narečja in v veliki meri identična z goričkimi govori. Glede na dejstvo, da so ogrski Slovenci skoraj tisoč let živeli ločeno od slovenskega narodnega jedra, in zaradi panonske narečne podlage je bil razvoj prekmursko-porabskega narečja (v stoletjih pred združitvijo z matico celo knjižnega jezika) precej samosvoj. Od ločitve porabskih Slovencev od Prekmurcev se dva porabska govora – gornjeseniški in števanovski – razvijata različno celo od prekmurščine. To se odraža predvsem v vse večjem prevzemanju madžarskih izrazov oziroma v širjenju madžarskih kalkov. </p><p>Porabsko slovensko narečje ima v zamejski pokrajini tudi identifikacijsko vlogo. Zlasti starejši Slovenci so tisti, ki se zaradi zgodovinskih vzrokov niso mogli temeljiteje seznaniti s slovenskim knjižnim jezikom. Njihovo narečje pa je v zadnjih desetletjih pridobilo na veljavi tako v javnem življenju kakor v medijih: pojočo porabsko govorico slišimo na prireditvah v okolici Monoštra, medtem ko je uporaba narečja postala osrednji način izražanja v časopisu <span style="font-style:italic">Porabje</span> oziroma v <span style="font-style:italic">Porabskem koledarju</span> ter na Radiu Monošter in deloma v televizijskih oddajah <span style="font-style:italic">Slovenski utrinki</span> .</p><p>Porabska slovenščina tako prevzema v Porabju določene vloge slovenskega knjižnega jezika, tudi kar se tiče umetniškega izražanja. Ob večjem številu dramskih besedil (gledališke igre) so v zapisanih inačicah posameznih porabskih govorov nastale še pesmi, kratke zgodbe, novele in celo dva romana, ki skupaj pričajo o izrazni zmožnosti materinščine slovenskega prebivalstva v Porabju. Besedni zaklad teh govorov pa je izrazito omejen, zato predstavlja delo tukajšnjih pesnikov in pisateljev izjemen trud. Soočiti se morajo z dvojnim izzivom: z uporabo prevzetih besed iz slovenskega knjižnega jezika postajajo besedila težje razumljiva za povprečnega porabskega bralca, medtem ko »porabski purizem« otežuje razumevanje celo goričkim bralcem. </p><p>Gornjeseniški govor (ki ga govorijo še na Dolnjem Seniku in v Ritkarovcih) se od števanovskega (govorijo ga še v Slovenski vesi, Sakalovcih, Andovcih, Otkovcih in na Verici) razlikuje zlasti v samoglasniškem in soglasniškem sistemu. Če kuhinji na Seniku pravijo »künja«, se to v Števanovcih glasi »tjöjnja«. Kar Seničan »küpi« v trgovini, to Števanovčan »tjöjpi«. Če se kdo izgubi v seniškem gozdu, se sprašuje »gé sa pa ge zaj?«, medtem ko bi se v Števanovcih čudili »dej sa pa dja zaj?«. </p><p><span class="pagebreak" id="pb.14"> [14] </span>Poslušalci iz drugih slovenskih pokrajin najprej opazijo značilna dvoglasnika »ej« in »au« (mlejko, golaub) in samoglasnika »ö« in »ü« (vöra, müš) ter labializirani »å« (båba, kråva).</p><p>Števanovski samoglasniški sistem je še bolj zapleten, vsebuje kratke diftonge »ie« in »uo« (mieša, guoba), v nekaterih primerih je slišen celo sekundarni nosni »n« (gounčati). </p><p>Pri soglasnikih najdemo »dj« na začetku besede (djajce, djarek) ali če stoji pred »j« zvočnik (maurdje, zdravdje). Lahko pa začetni »j« preide tudi v soglasnik »g« (güžina, gesti). Končni »m« variira z »n« (gučín, pelan, vüzen), začetni »h« pa po pravilu onemi (iža, rbet, čí, rén) ali ga zamenja »j« (grej, mej). Sklop »šč« preide na Gornjem Seniku v »šk« (eške, iškeš, goškice), v Števanovcih pa mestoma v »štj« (graubištje, goštjice). Sklop »kt« ali »čt« preide v »št« (šteri, šteti), »ht« pa v »st« (sto, stejla). Pred »m« ali »l« prehaja »t« v »k« (kmica, mekla). </p><p>Značilna so še razhajanja v leksiki: seniškim besedam »cintor« (pokopališče), »lejs« (gozd), »aubrike« (kumarice), »klabük« (klobuk) ali »lesnica« (lestev) ustrezajo v vaseh s števanovskim govorom »graubišče«, »gaušča«, »bubritje«, »kolapoš« ali »garica«. </p><p>Porabska govora sta med zadnjimi ohranila govorjenje žensk »na fanta«. Porabske ženske uporabljajo zase namreč moške oblike glagola: »Včera sa prišo«, ko pa ogovorijo sogovornico (»Od kéc si prišla?«) ali pripovedujejo o tretji ženski osebi (»Sestra je tö prišla«), so ustaljene ženske oblike. </p><p>Porabsko narečje je (kot pretežna večina slovenskih dialektov) ohranilo dvojino, kar je tudi dokaz za njegovo slovenskost. Je pa res, da uporaba dvojine močno peša, še posebej v ženskih sklanjatvenih vzorcih. Zanimivo pa je, da je ohranjena posebna glagolska končnica »-ve« v prvi osebi ženske dvojine (müve delave). </p><p>Med pripovedovalci pričujoče knjige s porabskimi pravljicami in povedkami je večina, kar 19 oseb, z Gornjega Senika. Pripovedujejo v nekoliko drugačni govorici kot ostali pripovedovalci, ki jih je nekaj z Verice pa tudi iz Sakalovcev, Števanovcev in Slovenske vesi. </p><p>V literarnih delih in pisanih medijih se poraja tudi vprašanje pravopisa, tako prekmursko narečje kakor porabski govori namreč v tem pogledu niso kodificirani. Dodatno negotovost povzročajo še razlike med gornjeseniškim in števanovskim govorom, nenavadno bi namreč bilo, če bi v primeru dveh govorcev besede enega zapisali po pravopisu drugega. Pri časopisu <span style="font-style:italic">Porabje</span> se kljub vsemu trudijo za normiranje, kar zapisano porabsko narečje približuje slovenskemu knjižnemu jeziku.</p><p>Katoliška cerkev je imela do zadnjih desetletij dvajsetega stoletja izredno pomembno vlogo pri ohranjanju materinščine v Porabju. Cerkev je bila tista, kjer so lahko Porabci – izključno katoliške vere – slišali slovensko božjo besedo, se svojemu župniku spovedali v slovenščini in slovensko prosili Boga za pomoč. Po smrti gornjeseniškega župnika Janoša Küharja skupnost desetletje in pol ni imela slovenskega duhovnika, mladega domačina pa so po desetih letih službovanja premestili v povsem madžarski kraj. V porabskih cerkvah danes slovensko mašujejo enkrat mesečno duhovniki iz Prekmurja. </p><p>Nalogo, da se ohranita slovenski jezik in kultura, sta si zadali tudi osrednji porabski narodnostni krovni organizaciji: leta 1990 ustanovljena Zveza Slovencev na Madžarskem kot civilna organizacija s sedežem v Monoštru in leta 1995 prvič sklicana Državna <span class="pagebreak" id="pb.15"> [15] </span>slovenska samouprava na Gornjem Seniku. Od leta 1998 deluje v Monoštru tudi Generalni konzulat Republike Slovenije, ki ob konzularni dejavnosti zastopa tudi interese porabske slovenske skupnosti.</p><p>Zveza Slovencev z vzdrževanjem kulturnih skupin skrbi za ohranjanje porabske dediščine, opravlja pa tudi založniško dejavnost. V Porabju so pod okriljem Zveze – po prenehanju delovanja nekaterih starejših združb – danes aktivni ljudski pevci, komorni in mešani pevski zbor, folklorni skupini ter gledališki skupini. Krovna organizacija je ustanoviteljica Slovenskega kulturno-informacijskega centra v Monoštru, ki je osrednje prizorišče kulturne in medijske dejavnosti Porabcev. Tam se srečujejo tudi člani Društva porabskih slovenskih upokojencev, ki je najštevilčnejše in narodnostno najbolj zavedno združenje v pokrajini. Leta 2006 je Zveza ustanovila Razvojno agencijo Slovenska krajina, ki od tedaj skrbi za gospodarski razvoj pokrajine s pomočjo črpanja evropskih sredstev. </p><p>Državna slovenska samouprava je nastala leta 1995 po izvolitvi lokalnih narodnostnih samouprav po vsej Madžarski. Danes je krovna organizacija vzdrževalka obeh porabskih dvojezičnih osnovnih šol (na Gornjem Seniku in v Števanovcih), Küharjeve spominske hiše (Slovenska zbirka na Gornjem Seniku) in lastnica Radia Monošter. Je najpogostejša sogovornica madžarskih političnih inštitucij, preko nje se financira velik del slovenskih narodnostnih ustanov. </p><p>Leta 2014 se je s spremembo zakona o narodnostih prvič ponudila možnost za to, da narodnostne skupnosti pošljejo svoje »zagovornike« v madžarski Parlament. Le-ti sicer nimajo pravice do glasovanja, so pa prisotni na vseh plenarnih sejah državnega zbora in so člani pristojnega Odbora za narodnosti na Madžarskem, ki lahko predlaga tudi novele zakona. </p><p>Sodelavci krovnih organizacij se trudijo za ohranjanje porabskega izročila, zato prirejajo številne programe skozi vse leto. Med temi najdemo razstave, likovne kolonije, koncerte, predstavitve knjig, spominske slovesnosti, prireditve za najmlajše Slovence in vseslovenska srečanja. Enega največjih podvigov predstavlja prirejanje t. i. borovega gostüvanja ali poroke z borom, ki je pustna šega na stičnem območju treh narodov. Izvaja se v izvirnem času, na izvirnem kraju in z izvirnim namenom. Posebnost porabske šaljive svatbe je, da se odvija dvojezično in da v njej sodelujejo vse domače slovenske vasi in organizacije. Porabsko borovo gostüvanje je bilo leta 2015 vpisano v Register nesnovne kulturne dediščine na Madžarskem. </p><p>Priljubljene množične prireditve porabskih Slovencev vsakokrat privabijo številne obiskovalce iz širše okolice, predvsem pa iz matične Slovenije. Razvoj turizma je tudi ena od prioritet slovenskih krovnih organizacij, kot glavna naloga pa zanje ostaja pritegnitev mladega rodu k slovenstvu. Zavedati se namreč moramo, da bodo to malo pokrajino ob slovensko-madžarsko-avstrijski tromeji rojaki iz Slovenije obiskovali le do takrat, dokler bo območje z neokrnjeno naravo ohranilo svoj slovenski značaj. </p><div class="byline">Dušan Mukič</div></div></div></body></html>