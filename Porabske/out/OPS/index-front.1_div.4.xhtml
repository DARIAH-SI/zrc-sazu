<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Predgovor</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Predgovor</span></h1><div class="preface" id="index-front.1_div.4"><div class="pagebreak" id="pb.11"> [11] </div><p>Leta 1970 se je na teren v Porabje odpravil dr. Milko Matičetov, sodelavec Inštituta za slovensko narodopisje Slovenske akademije znanosti in umetnosti (ISN SAZU). Med ljudmi je zbiral slovenske ljudske pripovedi in jih lepo število posnel na magnetofonske trakove.</p><p>Trakovi so dolga leta obležali v arhivu Inštituta za slovensko narodopisje Znanstvenoraziskovalnega centra Slovenske akademije znanosti in umetnosti (ISN ZRC SAZU), po več kot tridesetih letih pa je nazadnje Marija Kozar Mukič porabske posnetke presnela na kasete in jih popisala. Ideja o izdaji tega gradiva je od tedaj ves čas tlela, vendar so se priprave za objavo porabskih pravljic in povedk, ki jih je posnel Milko Matičetov, resneje začele šele leta 2014, ko jih je začel skrbno transkribirati in prevajati v knjižno slovenščino Dušan Mukič. Predvsem njunemu požrtvovalnemu delu se moramo danes zahvaliti, da je ta knjiga končno prišla med ustvarjalce tega izročila – porabske Slovence – in seveda tudi v širši svet.</p><p>V knjigo vključena besedila so s tonskih posnetkov prepisana v poenostavljeni narečni transkripciji, tj. z znaki običajnega slovenskega črkopisa, a z ohranjenim besediščem in metričnimi posebnostmi. Vsa besedila so objavljena tudi v knjižnem jeziku. Dve pripovedi pa sta kot primer prepisani v fonetični dialektološki transkripciji. Knjigi so dodani tonski posnetki trinajstih pravljic in povedk, ki so jih sogovorniki pripovedovali Milku Matičetovemu v obeh različicah porabskega narečja (števanovskem in gornjeseniškem).</p><p>Zbirka porabskih pravljic in povedk je namenjena tako porabskim Slovencem kot tudi Slovencem v matični domovini ne le zaradi pripovednega izročila, pač pa tudi zato, da bi pripomogla k ohranitvi porabskih govorov. Narečja Slovencev izven državnih meja, med njimi tudi porabska, nas namreč s svojo arhaičnostjo in raznolikostjo bogatijo. Odražajo življenje prebivalstva in predstavljajo ključ za razumevanje ljudi, ki so svoj jezik skozi stoletja ohranjali in razvijali. Ker danes, žal, narečja onkraj meja matične domovine izginjajo in jih govori vedno manj ljudi, moramo storiti vse, da jih ohranimo živa in temu je namenjena tudi knjiga, ki je pred nami.</p><div class="byline">Uredniki</div></div></div></body></html>