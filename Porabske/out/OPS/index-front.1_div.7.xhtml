<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Pripovedovalci</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Pripovedovalci</span></h1><div class="fmsec" id="index-front.1_div.7"><div class="pagebreak" id="pb.24"> [24] </div><p>Na prvih dveh straneh svojega terenskega zvezka je Milko Matičetov zapisal:</p><blockquote class="quote"><p>»Srečanje z učitelji iz Slovenskega Porabja. So na tečaju slovenskega jezika v Mariboru. Avgust 1969. Prof. Alenka Glazarjeva mi je povedala zanje in me povabila, da pridem in se ž njimi pomenim in seznanim, če bi želel v Porabje. Prepustila mi je eno uro iz svojega programa v predavalnici, tako da sem jim razložil, kaj želim v Porabju, kaj bom iskal in kako mi lahko pomagajo ... so že nekaj zapeli in povedali. Njihove tekste sem oštevilčil, potem pa štetje nadaljeval tekoče ...«</p></blockquote><p>Pri snemanju pripovednega izročila so Matičetovemu v Porabju pomagali trije učitelji: András Csabai, Irena Pavlič in Karel Krajcar ter domačinka na Gornjem Seniku Vera Gašpar. András Csabai mu je že v Mariboru povedal štiri otroške besedne igre (št. 210–213), Irena Pavlič pravljico na formulo (št. 83), v Slovenski vesi pa še tri bajke (št. 132, 151, 156). Karel Krajcar je znal isto pravljico na formulo (št. 84).</p><p>Milko Matičetov je obiskal porabske vasi med 12. in 17. januarjem, med 3. in 9. marcem ter 1. in 2. majem 1970. V petnajstih dneh je v petih vaseh (Gornji Senik, Slovenska ves, Sakalovci, Števanovci in Verica) posnel na magnetofonski trak pripovedi 33 ljudi. Od teh je bilo za pričujočo knjigo izbranih 238 enot.</p><p>Matičetov se je večino časa mudil na <span style="font-weight:bold">Gornjem Seniku</span> (deset dni), kjer je našel 19 pripovedovalcev. Pri <span style="font-style:italic">Fincinih</span> je največ povedal gospodar Ferenc Labric (<span style="font-style:italic">Fincin Feri</span>). Razen med čudežnimi pravljicami najdemo njegovo pripovedovanje (51 enot) v vsakem poglavju naše knjige. Veliko bajk, prerokovanj in verovanj sta znali njegova žena Julija Lazar Labric <span style="font-style:italic">(Fincina Djula)</span> in tašča Marija Škaper Lazar <span style="font-style:italic">(Šiničina Marca).</span> Eno bajko je povedal tudi tast Jožef Lazar <span style="font-style:italic">(Šerin Djauži).</span> Dve sestri Ferenca Labrica – Lujza Labric Mukič <span style="font-style:italic">(Kolmana Lujza)</span> in Marija Labric Voura<span style="font-style:italic"> (Tučkina Micka)</span> – sta se spomnili tudi čudežnih in legendnih pravljic. Lujza Labric je povedala pet pravljic, ki se uvrščajo v mednarodne pravljične tipe (št. 26, 32, 36, 55, 73).</p><p>Šest čudežnih pravljic sta znala zakonca Janoš in Ana Deutsch <span style="font-style:italic">(Djauklin Djanči</span> in<span style="font-style:italic"> Ana),</span> sin<span style="font-style:italic"> Djanči</span> pa je povedal eno realistično pravljico. Jožef Krajcar <span style="font-style:italic">(Krajcarin Sejpek)</span> je kar 45 minut pripovedoval realistično pravljico z mednarodno vsebino »Nekoč je živel oče« (št. 52). Njegovo šaljivo pravljico »Maček« (št. 70) lahko poslušate na zgoščenki. Pravljice so na Gornjem Seniku pripovedovali še: Viktor Wachter <span style="font-style:italic">(Bakin Viktor),</span> zakonca Janoš Kühar (<span style="font-style:italic">Glauzarski Djanči</span>) in Terezija Ficko Kühar <span style="font-style:italic">(Glauzarska Trejza),</span> Jožef Šulič <span style="font-style:italic">(Boslin Sejpek),</span> Jožef Labric <span style="font-style:italic">(Števekin Pejpi),</span> Julija Šulič<span style="font-style:italic"> (Žnindarna Djula)</span> in Štefan Sukič <span style="font-style:italic">(Črnkec Števan)</span> ter učitelj András Csabai in neznani pripovedovalec<span style="font-style:italic">.</span></p><p><span class="pagebreak" id="pb.25"> [25] </span>V <span style="font-weight:bold">Sakalovcih</span> je Rudolf Vajda <span style="font-style:italic">(Paltjini Rudi)</span> poleg povedanih pravljic zastavil raziskovalcu tudi nekaj ugank (št. 204, 205, 206, 208, 209). Od Rozalije Majcan Majcan <span style="font-style:italic">(Šaugarne Rauze)</span> izvemo, kakšno hudo pokoro je dobil neki grešnik (št. 33).</p><p>V<span style="font-weight:bold"> Slovenski vesi</span> je Matičetov naletel na zgodovinske povedke v zvezi z monoštrsko bitko s Turki iz leta 1664 (št. 157, 158, 159). Povedal jih je Ferenc Anderko <span style="font-style:italic">(Zadnji Kovačin Francek)</span>. Hči Katalin Anderko Pavlič <span style="font-style:italic">(Kovačina Katica)</span> pa je slišala pripovedi o mori in čarovnicah od starejših pripovedovalcev. Marija Korpič Korpič <span style="font-style:italic">(Plejvcina Mariška)</span> je od svoje babice izvedela, kar je povedala o luni. Iz te vasi je učiteljica Irena Pavlič (<span style="font-style:italic">Plackarna Irinka</span>).</p><p>Drugi in tretji dan svojega prvega obiska (13. in 14. januarja 1970) je dr. Matičetov srečal v<span style="font-weight:bold"> Števanovcih</span> in na<span style="font-weight:bold"> Verici</span> »tri Nanice«. Leta 2006 mi je osebno povedal, da so one najboljše pripovedovalke med porabskimi Slovenci. Od vsake je posnel po 20 pravljic in povedk. Ana Bedi Oreovec (<span style="font-style:italic">Rövcina Nanica)</span> v Števanovcih je znala tudi štiri čudežne pravljice. Med njenimi pravljicami jih je pet z mednarodnimi motivi, kot »Kralj, kateremu se je eno oko jokalo, drugo pa smejalo« (št. 11) ter »Sestra in trije bratje« (št. 13), legendna pravljica o Adamu in Evi, bajke in uganke. Kot mlado dekle je dvanajst let delala in živela v Ameriki, veliko pripovedi je slišala tam.</p><p>Ana Borovnjak Merkli <span style="font-style:italic">(Štjednjarska Nani)</span> na Verici je pesem o Kraljeviču in Lepi Vidi s kačo pripovedovala kot čudežno pravljico (št. 15). Poznala je zgodbo o hudiču prodanem otroku (št. 30). Slišala je za sojenice, ki ob rojstvu otroka sodijo o njegovi usodi (št. 50). Vedela je za bajke o čarovnicah, za razna vedeževanja o bodočnosti. Tudi snaha Terezija Deutsch Merkli <span style="font-style:italic">(Štjednjarska Rejzek)</span> in vnuk Ferenc Merkli <span style="font-style:italic">(Štjednjarski Feri)</span> sta se od nje naučila nekaj pripovedk.</p><p>Iz Budincev v Prekmurju se je na Verico poročila Ana Bedič Borovnjak <span style="font-style:italic">(Borovnjakina Nanec).</span> Živalsko pravljico <span style="font-style:italic">Dve miši</span> (št. 6), ki jo pripoveduje, lahko slišimo na zgoščenki. Razen med čudežnimi pravljicami najdemo v vsakem poglavju kakšno besedilo od nje. V Števanovcih sta pripovedovala še Terezija Dončec Terplan (<span style="font-style:italic">Štotjina Rejza</span>) in učitelj <span style="font-style:italic">Karel Krajcar</span>, na Verici pa Aranka Borovnjak Oreovec (<span style="font-style:italic">Borovnjakina Aranka</span>).</p><p>Porabski pripovedovalci so leta 1970 spadali k srednji in starejši generaciji, dva mlada fanta pa sta se naučila nekaj pripovedk od starejših ljudi. Pripovedovali so pri skupnem delu, zlasti luščenju bučnih semen. Nekatere zgodbe so bile iz Mohorjevih knjig in koledarjev, saj je imela Mohorjeva družba naročnike tudi v Porabju.</p><p>Milko Matičetov je s svojimi posnetki veliko prispeval k ohranitvi jezika in izročila porabskih Slovencev. Z izdajo pričujoče knjige izražamo spoštovanje do pripovedovalcev in do raziskovalca. Dajemo pa tudi pobudo vsem generacijam porabskih Slovencev, da s skupnim branjem teh pravljic in povedk oživijo medgeneracijsko komunikacijo. S tem pa bodo ohranjali slovenski jezik in kulturo ter krepili slovensko identiteto v Porabju na Madžarskem.</p><div class="byline">Marija Kozar Mukič</div></div></div></body></html>