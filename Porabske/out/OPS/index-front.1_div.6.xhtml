<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Porabsko pripovedno izročilo Milka Matičetovega</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head"><span class="pagebreak" id="pb.16"> [16] </span>Porabsko pripovedno izročilo Milka Matičetovega</span></h1><div class="preface" id="index-front.1_div.6"><p>Porabje je del Panonske nižine, valovit svet, ki že s svojo naravno lepoto spodbuja k poetičnemu ustvarjanju. To lahko začutimo tudi v življenju tamkajšnjih ljudi, ki radi prepevajo, če se le ponudi priložnost za petje. Lirska duša porabskih Slovencev pa odseva tudi v njihovem pripovednem in pesemskem izročilu in delček tega je predstavljen tudi v naši knjigi. </p><p>Slovstveni kulturi prebivalstva na obeh straneh današnje meje se je že v 18. stoletju posvečal Štefan Küzmič (1723, Strukovci–1779, Šurd), protestantski oz. evangeličanski pisatelj, učitelj in duhovnik, ki je za svoje rojake napisal <span style="font-style:italic">Mali slovenski katekizem</span> (1752) in prevedel <span style="font-style:italic">Novi zakon ali testament</span> (1771) v slovenski jezik.</p><p>Nekaj desetletij za njim se je Jožef Košič (1788, Bogojina–1867, Gornji Senik), župnik na Dolnjem in Gornjem Seniku, začel posvečati zbiranju ljudskega izročila Prekmurja in Porabja. Napisal je obširno etnografsko poročilo o prekmurskih Slovencih in ga objavil v nemškem prevodu v knjigi Jana Csaplovicsa <span style="font-style:italic">Croaten und Wenden in Ungarn</span> (1829, 49–126).</p><p>Leta 1896 je Valentin Bellosics (1867, Redič / Rédics–1916, Baja) objavil pogosto prezrt opis prekmurskih in porabskih Slovencev v <span style="font-style:italic">Avstro-ogrski monarhiji v besedi in podobi</span> (1896). <span id="ftn1_return"><a class="notelink" title="Die Wenden in Zalaer und Eisenburger Comitat. Die österreichisch-ungarische Monarchie in Wort und Bild (Bd. 16) Ungarn (IV. Band). Dunaj 1896: 259–27…" href="#ftn1"><sup>1</sup></a></span> Bellosicsev prispevek je dober zgoščen pregled načina življenja ljudi v Zalski in Železni županiji. Med študijem madžarščine in zgodovine v Budimpešti ga je za zbiranje narodopisnega gradiva navdušil dr. Antal Herrmann. Tako je Bellosics v prostem času prehodil vse samotne kmetije v okolici svojega rodnega kraja in zelo verodostojno popisoval šege, navade, pesmi in pripovedi tamkaj živečih ljudi.</p><p>Prvi prekmurski Slovenec, ki je načrtno zbiral ljudske pesmi in pripovedi, je bil Števan Kühar (1882, Bratonci–1915, Bratonci). Študiral je bogoslovje v Sombotelu in ljudsko izročilo pošiljal Štreklju, ki je v tistem času pripravljal znanstveno izdajo <span style="font-style:italic">Slovenskih narodnih pesmi</span> . Pod Štrekljevim mentorstvom je v <span style="font-style:italic">Časopisu za zgodovino in narodopisje</span> objavil prekmurske ljudske pripovedi, <span id="ftn2_return"><a class="notelink" title="Števan Kühar, Narodno blago vogrskij Slovencov. Spisao v prekmurskom narečji Števan Kühar, uredil Karel Štrekelj. Časopis za zgodovino in narodopisje …" href="#ftn2"><sup>2</sup></a></span> njegovo zbrano gradivo pa je leta 1988 v celoti objavil Vilko Novak. <span id="ftn3_return"><a class="notelink" title="Števan Kühar, Ljudsko izročilo Prekmurja. Izbral in uredil Vilko Novak. Murska Sobota: Pomurska založba, 1988." href="#ftn3"><sup>3</sup></a></span></p><p><span class="pagebreak" id="pb.17"> [17] </span>Pomembno delo na področju ohranjanja izročila porabskih Slovencev je opravil Avgust Pavel (1886, Cankova –1946, Sombotel), ki je bil po izobrazbi filolog, sicer pa tudi prevajalec in pesnik. Dijaška leta je preživel v Monoštru, Sombotelu in Budimpešti, kjer je študiral latinščino in madžarščino ter slovanske jezike. Med prvo svetovno vojno je v madžarski jezikoslovni reviji objavil štiri pravljice v prekmurskem cankovskem govoru, ki mu jih je poslala njegova mati. <span id="ftn4_return"><a class="notelink" title="Pável Ágost, Vend szöveggyűjtemény és az eddigi gyűjtések története. Nyelvtudomány VI. 1916–1918: 161–187, 263–284. (Zbirka prekmurskih besedil in zgo…" href="#ftn4"><sup>4</sup></a></span> Najprej je poučeval na državni višji gimnaziji v Budimpešti, po razpadu avstro-ogrske monarhije, ko je leta 1920 trianonska mirovna pogodba ločila Prekmurje od Porabja, je ostal na Madžarskem in bil premeščen na državno dekliško gimnazijo v Sombotelu. Tu je začel delati tudi v Muzeju Savaria, kjer je izpopolnil muzejske zbirke, še posebej etnološke. Leta 1928 je bil izvoljen za direktorja muzeja, kar je ostal vse do svoje smrti.</p><p>Kot je značilno za manjšinsko prebivalstvo, ki živi na meji, so tudi porabski Slovenci ohranjali svojo kulturno dediščino bolj kot Slovenci v matični domovini, saj jih je njihovo izročilo povezovalo in krepilo njihovo slovensko skupnost. <span id="ftn5_return"><a class="notelink" title="Vilko Novak: Bibliografija o Slovenski krajini, razdelek »Pravljice in pripovedke«. Slovenska krajina. Zbornik ob petnajstletnici osvobojenja. Beltinc…" href="#ftn5"><sup>5</sup></a></span> Porabsko pripovedno in pesemsko izročilo se je razmeroma dobro ohranilo še v 60-ih in 70-ih letih minulega stoletja, ko je v Porabju začel zbirati pripovedno izročilo domači učitelj Karel Krajcar. Kmalu za tem, leta 1984, je objavil 29 porabskih pravljic in povedk, <span id="ftn6_return"><a class="notelink" title="Karel Krajcar, Slovenske pravljice iz Porabja. Budapest: Založba učbenikov, 1984. Isti: Slovenske pravljice iz Porabja. Budapest - Murska Sobota 1990.…" href="#ftn6"><sup>6</sup></a></span> dvanajst let pozneje pa v še večjem številu na pobudo slovstvene folkloristke Marije Stanonik v zbirki Glasovi. <span id="ftn7_return"><a class="notelink" title="Karel Krajczar, Kraljevič pa Lejpa Vida. Slovenske pravljice in povedke iz Porabja. Uredila: Marija Stanonik, Glasovi 13, Ljubljana: Kmečki glas, 1996…" href="#ftn7"><sup>7</sup></a></span></p><p>V tem času pa so začeli prihajati v Prekmurje tudi slovenski etnologi, kot prvi raziskovalci Slovenskega etnografskega muzeja in Oddelka za etnologijo Univerze v Ljubljani, ki so prišli v Prekmurje že leta 1950. Milko Matičetov je ohranil spomin na to pot takole: </p><blockquote class="quote"><p>Nekoč pozimi, ne dolgo po novem letu 1950, je v Etnografski muzej prihitel Vilko Novak in nama z Orlom veselo rekel: »Fanta, nič več odlašanja z nameravano potjo! Vzemita s sabo, kar mislita, in gremo onkraj Mure! Za vse je poskrbljeno: jerperge, košto, če bi zmanjkalo perja v tuhni, ga bomo že nacufali! Ne od mraza ne od lakote nobeden ne bo umrl! Gremo!« Kajpada sva odšla z njim na pot in v tednu dni sta pokrajina in ljudje v nji zaživela pred nama in celo za nekaj pravljičarjev je bilo poskrbljeno. Ne eden, kar trije so se našli … <span id="ftn8_return"><a class="notelink" title="Milko Matičetov, Beseda ob splovitvi nove knjižne zbirke. Milko Matičetov in Anja Štefan, Anton Dremelj Resnik. Ljubljana: Založba ZRC, 2010: 14–15." href="#ftn8"><sup>8</sup></a></span></p></blockquote><p><span class="pagebreak" id="pb.18"> [18] </span>V iste kraje se je Matičetov vrnil že decembra leta 1952 in zbral pripovedi predvsem v Bogojini, kjer je našel odlične pravljičarje. Nato pa še januarja leta 1964. <span id="ftn9_return"><a class="notelink" title="Nekaj pravljic je objavil v članku: Milko Matičetov, Pri treh Boganjčarjih, ki znajo lagati. Slovenski etnograf 18–19, 1966: 81–114." href="#ftn9"><sup>9</sup></a></span></p><p>V 70-ih letih minulega stoletja pa je tudi življenje za »železno zaveso« postalo nekoliko lažje in tudi meja se je bolj odprla, zato so slovenski raziskovalci zdaj lažje prišli v Porabje. </p><p>Milko Matičetov je srečal učitelje iz Porabja že leta 1969 v Mariboru. Leto za tem je s sodelavci z inštituta organiziral raziskovalno ekspedicijo, in to z namenom, da bi med porabskimi Slovenci zbrali pripovedno in pesemsko izročilo pa tudi šege in navade tamkajšnjega prebivalstva. Pridružili so se jim tudi člani tedaj še samostojnega Glasbenonarodopisnega inštituta. Milko Matičetov je zapisal in na magnetofonske trakove tudi posnel pravljice in povedke, ki so mu jih pripovedovali na Gornjem Seniku, v Sakalovcih, Slovenski vesi, Števanovcih in na Verici – skupaj 33 pripovedovalcev (gl. poglavje Pripovedovalci). Nekateri med njimi, ki so sicer pripovedovali v slovenščini, so tu in tam začeli govoriti kar po madžarsko, pa so se kmalu spomnili, da jih poslušalec ne razume. Na terenu je Milko Matičetov odkril tudi dela znamenitega porabskega »bukovnika« Alojza Gašparja (Gaspar Alois), ki je umrl ok. leta 1920. Prav tako je med ljudstvom našel rokopisno knjigo <span style="font-style:italic">Sibilinske knjige ali Prorokivanje od Kralicze Mihalde </span> , ki so pomemben tovrstni dokument pri nas.</p><p>Jeseni leta 1970 so tudi sodelavci Glasbenonarodopisnega inštituta v Ljubljani organizirali raziskovalno akcijo v Prekmurju. <span id="ftn10_return"><a class="notelink" title="Glasbenonarodopisni inštitut ZRC SAZU je leta 2015 izdal izbor tedaj posnetih porabskih pesmi na zgoščenki: Marija Klobčar, Edna ftica priletejla. Lju…" href="#ftn10"><sup>10</sup></a></span> Ekipa raziskovalcev se je odpravila v slovensko Porabje na Madžarskem. Raziskovalne ekspedicije so se udeležili Mirko Ramovš, Julijan Strajnar in Zmaga Kumer, iz Inštituta za slovensko narodopisje pa Niko Kuret in Helena Ložar, ki se je želela seznaniti s porabskimi ženitovanjskimi šegami. Med 9. in 23. februarjem leta 1971 sta Kuret in Ložarjeva ponovno obiskala Porabje. <span id="ftn11_return"><a class="notelink" title="Niko Kuret, Iz porabskih zapiskov. Traditiones 1, Ljubljana 1972: 195–203." href="#ftn11"><sup>11</sup></a></span> Bil je pustni čas, oznanjeno je bilo ženitovanje in obetal se je nastop pustnih šem. V tem času je Helena Ložar zbrala zelo bogato dokumentacijo o ženitovanjskih šegah, Kuret pa je imel manj sreče, ker je raziskoval pustne šeme, ki pa jih skorajda ni bilo na spregled; fotografiral je le redke nastope našemljencev – <span style="font-style:italic">fašenkov</span> . Zbral je tudi precej gradiva o letnih šegah. Svoje raziskave je povzel v preglednem prispevku o »Obrednih obhodih pri Slovencih«, kjer je zaobjel tudi Prekmurje in Porabje, in ga objavil v prvi številki revije <span style="font-style:italic">Traditiones</span> leta 1972. <span id="ftn12_return"><a class="notelink" title="Niko Kuret, Obredni obhodi pri Slovencih. Traditiones 1, Ljubljana 1972: 93–112." href="#ftn12"><sup>12</sup></a></span></p><p>Milko Matičetov je maja 1971 na Pedagoški akademiji v Mariboru podal bodočim učiteljem kratek pregled ljudskega slovstva Slovencev v Porabju. Sodeloval pa je tudi pri drugih podobnih počitniških prireditvah. Tako je npr. leta 1971 na Bledu predaval slovenskim učiteljem iz Porabja o narečju in ustnem izročilu porabskih Slovencev. <span id="ftn13_return"><a class="notelink" title="Monika Kropej, Raziskovalna dejavnost Inštituta za slovensko narodopisje ZRC SAZU v Prekmurju in Porabju / A Szlovén Tudományos és Művészeti Akadémia …" href="#ftn13"><sup>13</sup></a></span> <span class="pagebreak" id="pb.19"> [19] </span></p><div class="figure"><img src="media/F19.jpg" alt="Vilko Novak, Boris Orel in Milko Matičetov v Prekmurju 23. januarja 1950.&#xA;               " id="f01" class="graphic"/><div class="caption">Vilko Novak, Boris Orel in Milko Matičetov v Prekmurju 23. januarja 1950. </div></div><p>Porabski govori tedaj niso bili vključeni v pouk slovenščine, kar je med porabskimi Slovenci zbujalo občutek manjvrednosti njihovega narečja. </p><p>Obsežno gradivo, ki ga je posnel na magnetofonske trakove Milko Matičetov in ga hrani Inštitut za slovensko narodopisje Znanstvenoraziskovalnega centra Slovenske akademije znanosti in umetnosti v Ljubljani, je več desetletij neobjavljeno ležalo v arhivu. Izdaja narečnih posnetkov je namreč povezana z izredno zamudnim in napornim delom, saj že samo transkripcija in zvočna obdelava starih posnetkov ter preobrazba v sodobne medije zahtevajo veliko znanja in potrpljenja. K odlaganju je veliko pripomoglo tudi gradivo, pripovedovano v porabskih govorih prekmurskega narečja, ki so od knjižnega jezika zelo oddaljeni. Šele po združitvi domačih in porabskih strokovnjakov, ki narečne govore dobro poznajo in obvladajo, je bilo to delo končno izvedljivo. </p><p><span class="pagebreak" id="pb.20"> [20] </span>Po več kot tridesetih letih (leta 2006) je nazadnje porabska etnologinja Marija Kozar Mukič porabske trakove presnela na kasete in jih popisala. <span id="ftn14_return"><a class="notelink" title="Posnetke, presnete s trakov I–VIII (1970), hrani Arhiv ISN ZRC SAZU." href="#ftn14"><sup>14</sup></a></span> Izbrano gradivo je v letih 2014-2016 transkribiral in v knjižno slovenščino prevedel porabski slavist Dušan Mukič. Izkazalo se je, da je Matičetov uspel iz ljudi izvabiti zelo lepe zgodbe, ki bi jih danes zaman iskali med Slovenci v Porabju. Dobrih štirideset let pozneje, ko se je namreč ekipa raziskovalcev z Inštituta za slovensko narodopisje ZRC SAZU in z Inštituta za narodnostna vprašanja v Ljubljani ponovno odpravila na teren v Porabje, je bil izkupiček bistveno manjši. Medakademijska raziskava (Ljubljana - Budimpešta) »Mobilnost, integracija in adaptacija vzdolž madžarsko-slovenske meje«, ki je potekala med letoma 2013 in 2015, je namreč pokazala, da se je v tem času tovrstno izročilo precej pozabilo in predrugačilo. <span id="ftn15_return"><a class="notelink" title="Terenskih raziskav v Porabju so se udeležile Ingrid Slavec Gradišnik, Maja Godina Golija, Katalin Hirnök Munda, Vanja Huzjan in Monika Kropej." href="#ftn15"><sup>15</sup></a></span> Zato je zelo pomembno, da že pozabljene zgodbe (v domačem narečju) spet pridejo med ljudi v Porabju in seveda tudi v širši svet.</p><p>Porabje, ki leži v Železni županiji / Vas megye na Madžarskem, je del nacionalnega parka Őrség - Goričko - Raab ob madžarsko-slovensko-avstrijski tromeji. Slovenci, ki živijo tukaj, so bili že v preteklosti tesno povezani s Slovenci v Prekmurju, saj sodijo porabski govori k prekmurskemu narečju. Zaradi tega je tudi pripovedno izročilo obeh dežel precej sorodno, veliko pa ima tudi madžarskih in širše evropskih značilnosti. Ljudje so namreč v času avstro-ogrske monarhije hodili na sezonsko delo v tujino in od tu prinašali tujo kulturo. Različne pripovedne vsebine pa so se širile tudi prek literature in drugih pisnih virov. Zato lahko v porabskem pripovednem izročilu opazimo preplet zahodnega in vzhodnega slovstvenega ustvarjanja. </p><p>Starejših opisov in zapisov porabskega pripovednega izročila je malo. Valentin Bellosics je v poglavju o »Vendih v Zalski in Železni županiji« v knjigi <span style="font-style:italic">Avstro-ogrska monarhija v besedi in podobi</span> (1896) omenjal le čarovnice in možičke, ki so se kot blodeče lučke prikazovali ponoči – »Irrwischmännchen«, po vsej verjetnosti t. i. <span style="font-style:italic">liderci</span> , škratom podobna bajeslovna bitja, značilna za madžarsko folkloro. <span id="ftn16_return"><a class="notelink" title="Avstro-ogrska monarhija v besedi in podobi. Slovenci 1. Monika Kropej Telban, Ingrid Slavec Gradišnik (ur.). Ljubljana: Založba ZRC, 2016: 94." href="#ftn16"><sup>16</sup></a></span> Števan Kühar in Avgust Pavel sta zbirala in objavljala predvsem prekmursko gradivo, pri čemer lahko opažamo določene podobnosti, npr. v pravljičnem tipu »Spokorjeni grešnik« ATU 756B, ki se pojavlja na obeh straneh meje. <span id="ftn17_return"><a class="notelink" title="Prekmursko različico je zapisala Avgustova mati Elizabeta Pavel (dekliški priimek Obal, doma iz Strukovcev), objavljena v: Zinka Zorko, Anja Benko, Pr…" href="#ftn17"><sup>17</sup></a></span></p><p>Na sorodnost z madžarsko folkloro pa je opozorila že Marija Kozar, ki je bila mnenja, da je na porabske pravljice najbolj vplivalo madžarsko pripovedno izročilo. Zaključna formula »Še danes živita, če nista umrla« naj bi bila dobesedno prevzeta od Madžarov. <span id="ftn18_return"><a class="notelink" title="Marija Kozar, Etnološki slovar Slovencev na Madžarskem / A magyarországi szlovének néprajzi szótára. Monošter - Szombathely: Zveza Slovencev na Madžar…" href="#ftn18"><sup>18</sup></a></span></p><p><span class="pagebreak" id="pb.21"> [21] </span>Nekaj vzporednic najdemo med Krajczarjevimi in Matičetovimi zapisi porabskih pripovedi, čeprav bi jih – z ozirom na časovno bližino – pričakovali več. Pravljic in povedk s sorodno vsebino je 13. Tako je npr. pravljica iz Krajczarjeve zbirke (1996) »Kralj, ki se mu eno oko joče, drugo pa smeji« (št. 3) varianta pravljice, ki jo je posnel Milko Matičetov in je v naši knjigi poimenovana »Kralj, kateremu se je eno oko jokalo, drugo pa smejalo« (št. 11); uvrščata se v mednarodni pravljični tip <span id="ftn19_return"><a class="notelink" title="S številko ATU so označeni mednarodni pravljični tipi. Oznaka izhaja iz začetnic priimkov raziskovalcev, ki so izdelali ta sistem (gl. opombo 20)." href="#ftn19"><sup>19</sup></a></span> ATU 551 <span style="font-style:italic">Water of Life</span> / »Voda življenja«. Druga pravljica, ki jo najdemo v obeh zbirkah, je »Sestra in trije bratje« (Krajczar 1996, št. 8) in je pod istim naslovom in precej podobna tudi v Matičetovi zbirki (št. 13). Uvrščata se pod pravljični tip ATU 451 <span style="font-style:italic">The Maiden Who Seeks Her Brothers</span> / »Dekle, ki išče svoje brate«. Tudi med povedkami je nekaj vzporednic, npr. povedko »Mladenič, ki se je naučil pinjiti« (Krajczar 1996, št. 33) najdemo v naši knjigi pod št. 113: »Fant, ki se je naučil pinjiti«; prav tako je povedka »Mladenič in njegova gospodinja« v malce drugačni preobleki objavljena tudi v naši knjigi pod številko 114. Isto velja za pripovedi »V rodbino se ne smeš ženiti« (Krajczar št. 38, Matičetov št. 162) in »Tobak« (Krajczar 29), ki je sorodna Matičetovi povedki »Hudič pokloni tobak in hoče vedeti ime rastline« (št. 59), in druge (vse vzporednice so označene v Opombah).</p><p>Sicer pa je med zgodbami, ki so zbrane v tej knjigi (238), največ pripovedi bajeslovne vsebine (75). Živalskih pravljic je 6, čudežnih pravljic 23, legendnih pravljic 20, realističnih pravljic 10, pravljic o neumnem hudiču 10, šaljivih pravljic 14 in pravljic na formulo 6. Med povedkami pa poleg bajk prevladujejo šaljive, ki jih je 17, medtem ko je zgodovinskih povedk le 8. Preostalo so prerokovanja, šege in navade, uganke ter otroške besedne igre (49). </p><p>Mnogim pravljicam pa tudi povedkam najdemo variante v mednarodnem, predvsem evropskem pripovednem izročilu. Med Matičetovimi porabskimi pravljicami jih kar precej lahko uvrstimo v mednarodne pravljične tipe, <span id="ftn20_return"><a class="notelink" title="Ljudske pravljice je mogoče klasificirati po mednarodnem tipnem indeksu, ki so ga sestavili in dopolnjevali Antti Aarne, Stith Thompson in Hans-Jörg U…" href="#ftn20"><sup>20</sup></a></span> npr. ATU 302C* »Čudežni konj« (št. 16), ATU 326A* »Odrešena duša« (št. 21), ATU 330 »Kovač in vrag« (št. 21, 23), ATU 400 »Mož, ki je iskal svojo izgubljeno ženo« (št. 7, 8), ATU 441 »Ženin – jež« (št. 15), ATU 501 »Tri stare predice« (št. 18), ATU 510A »Pepelka« (št. 17), ATU 510B »Mačjekožka« (št. 12), ATU 563 »Mizica, pogrni se« (št. 27), ATU 571B »Vsi prilepljeni skupaj« (št. 9), ATU 592 »Ples v trnju« (št. 22), ATU 670 »Človek, ki razume živalsko govorico« (št. 25, 26), ATU 707 »Trije zlati otroci« (št. 17), ATU 750* »Gostoljubje poplačano« (št. 36), ATU 751E* »Mož v luni« (št. 135, 136, 137), ATU 751G* »Kruh, spremenjen v kamen« (št. 32), ATU 753 »Kristus in kovač podkujeta konja« (št. 35), ATU 758 »Različni Evini otroci« (št. 46), ATU 774K »Svetega Petra pičijo čebele« (št. 37), ATU 774C »Sveti Peter pobira češnje« (št. 42), ATU 804 »Svetega Petra mati pade z neba« (št. 38), ATU 850 »Rojstna znamenja princese« (št. 55), ATU 934 »Ob rojstvu napovedana smrt« (št. 49), ATU 930A »Napovedana bodoča žena« (št. 51), ATU 910B »Gospodarjevi nasveti« (št. 52), ATU 1096 »Saditvena tekma« (št. 60), ATU 1091 <span class="pagebreak" id="pb.22"> [22] </span>»Ugibanje imena nepoznane rastline« (št. 59), ATU 1281 »Kako se znebiti nepoznane živali« (št. 70), ATU 1293A* »Ženska razbije vso posodo« (št. 75), ATU 1525A »Prebrisani tat« (št. 74), ATU 1635 »Dogodivščine Tilla Eulenspiegla ali slovenskega Pavlihe« (št. 81), ATU 1650 »Trije srečni bratje« (št. 79), ATU 1653 »Roparji pod drevesom« (št. 72), ATU 1696 »Kaj bi moral reči / storiti«, (72) ATU 1706 »Kako je žena odvadila moža piti« (št. 73), ATU 1920C »To je laž« (št. 69) in pogosto uporabljena pravljična formula ATU 2030 »Stara žena in ded gresta žet …« (št. 83–87).</p><p>Poleg pravljic z mednarodno vsebino pa je tudi med bajkami veliko motivov, ki jih pogosto srečamo v širšem evropskem prostoru, npr. številne pripovedi o hudiču pa tudi legende o Bogu in svetem Petru, ki hodita po svetu, ter o drugih svetnikih. Bajeslovna bitja, kot so divji možje, bele deklice, morske deklice, pesjani, fajrmandli – duhovi, ki premikajo mejnike – more in čarovnice, so pogosta v evropskem pripovednem izročilu in jih najdemo tudi v porabskem, vendar so drugače poimenovana in vpeta v domače, porabsko okolje. Še danes živo je pripovedno izročilo o čarovnicah. O njih so se poleg tradicionalnih pripovedi o čarovnicah kot bajeslovnih bitjih ohranile tudi take, ki jih opisujejo kot »sosedske« čarovnice, žene iz njihovega kraja, ki so jih obtožili čaranja. </p><p>Kljub temu da je motivika porabskih pravljic in povedk pogosto sorodna mednarodni, pa ohranjajo porabske pravljice svoje značilnosti in posebnosti, ki jih ločijo od drugih. Tako ima pravljica »Čarobni dol« (št. 7) npr. veliko skupnega s slovenskim izročilom, v katerem se je ohranilo zelo veliko pravljic tega tipa. Gašper Križnik iz Motnika je v drugi polovici 19. stoletja celo zapisal pravljico s podobnim naslovom »O Črnem Dolu«, <span id="ftn21_return"><a class="notelink" title="Arhiv ISN ZRC SAZU, Štrekljeva zapuščina: ŠZ 2/24." href="#ftn21"><sup>21</sup></a></span> ki je porabski pripovedi z Gornjega Senika zelo podobna tudi po motiviki. Po drugi strani pa je pravljica »Lepi Nikolaj in vila Ilonka« (št. 16) mnogo bližja madžarskemu izročilu. Tudi motivika te pravljice je bližja madžarskim pravljicam; že na začetku je pripovedovalec vpletel motiv, v katerem ptič – orel – ponese junaka k vili Ilonki v Vilinsko deželo.</p><p>Posebnost porabskega izročila so razmeroma številne pripovedi o Perunu (št. 129–133) in o ribi Faroniki oz. o ribi, ki nosi zemljo (št. 88–91), ki se drugod po Sloveniji niso ohranile. Matičetovemu je uspelo iz ljudi zvabiti tudi izročila o zvezdah in ozvezdjih, mavrici, mesecu, soncu (št. 124–126, 135–151) in še marsikaj drugega, kar je bilo drugod po slovenskih pokrajinah že pozabljeno. </p><p>Milko Matičetov je porabske pravljice in povedke posnel na magnetofonske trakove še v času, ko je bilo ljudsko pripovedništvo še živo in so jih ljudje pripovedovali v domačem krogu ali v večjih družbah ob delu, praznovanjih in drugih prilikah. Zaradi tega so pripovedovane še tekoče in v epskem stilu, saj so pogosto predstavljale skorajda edino slovstveno ustvarjanje v domačem jeziku. </p><p>Danes se porabski Slovenci spominjajo le še nekaterih ljudskih pripovedi, med njimi npr. zgodovinske povedke o »Črni mlaki« v Andovcih, ki jo med Matičetovimi zapisi najdemo pod št. 156. Še vedno so žive šaljivke na račun prebivalcev sosednjih vasi, še bolj pa izročilo o čarovnicah, ki je prešlo že v folkloro. Kulturno društvo v Andovcih namreč vsako leto v mesecu oktobru organizira »Vražjo noč«, ko obiskovalce strašijo v čarovnice in druge pošasti našemljeni posamezniki. </p><p><span class="pagebreak" id="pb.23"> [23] </span></p><div class="figure"><img src="media/F23.jpg" alt="Milko Matičetov, Ljubljana, 17. 12. 2009." id="f02" class="graphic"/><div class="caption">Milko Matičetov, Ljubljana, 17. 12. 2009.</div></div><p>V knjigo vključena besedila so s tonskih posnetkov prepisana v poenostavljeni narečni transkripciji, tj. z znaki običajnega slovenskega črkopisa, a z ohranjenim besediščem in prozodičnimi posebnostmi. Dve povedki pa sta transkribirani fonetično v ustreznem dialektološkem zapisu. Narečni zapisi pravljic in posnetki pripovedi na priloženi zgoščenki bodo pomagali ohranjati domačo porabsko slovenščino. Istočasno pa bodo prevodi v knjižno slovenščino približali porabsko pripovedno izročilo širšemu krogu bralcev. Pripovedna kultura Slovencev v Porabju namreč nagovarja bralce s svojo specifično poetično govorico. Porabske pravljice ali »parpovejsti«, kot jih imenujejo domačini, nam pričarajo tako svet fantazije kot tudi stvarnost domačega okolja, saj na »pravljični« način slikajo življenje ljudi tistega časa in okolja, kjer so bile pripovedovane. </p><div class="byline">Monika Kropej Telban</div></div><!--Notes in [div]--><div class="notes"><div class="note" id="ftn1"><span class="noteLabel">1. </span><div class="noteBody"><p>Die Wenden in Zalaer und Eisenburger Comitat. <span style="font-style:italic">Die österreichisch-ungarische Monarchie in Wort und Bild </span> (Bd. 16) Ungarn (IV. Band). Dunaj 1896: 259–270. [Slovenski prevod: Vendi v Zalski in Železni županiji. <span style="font-style:italic">Avstro-ogrska monarhija v besedi in podobi. Slovenci 1. </span> M. Kropej Telban, I. Slavec Gradišnik (ur.). Ljubljana: Založba ZRC, 2016: 83–99.</p></div> <a class="link_return" title="Go back to text" href="#ftn1_return">↵</a></div><div class="note" id="ftn2"><span class="noteLabel">2. </span><div class="noteBody"><p>Števan Kühar, Narodno blago vogrskij Slovencov. Spisao v prekmurskom narečji Števan Kühar, uredil Karel Štrekelj. Časopis za zgodovino in narodopisje 7/1910: 107–128; 8/1911: 47–76 ; 11/1914: Priloga 24 strani. </p></div> <a class="link_return" title="Go back to text" href="#ftn2_return">↵</a></div><div class="note" id="ftn3"><span class="noteLabel">3. </span><div class="noteBody"><p>Števan Kühar, Ljudsko izročilo Prekmurja. Izbral in uredil Vilko Novak. Murska Sobota: Pomurska založba, 1988. </p></div> <a class="link_return" title="Go back to text" href="#ftn3_return">↵</a></div><div class="note" id="ftn4"><span class="noteLabel">4. </span><div class="noteBody"><p>Pável Ágost, Vend szöveggyűjtemény és az eddigi gyűjtések története. Nyelvtudomány VI. 1916–1918: 161–187, 263–284. (Zbirka prekmurskih besedil in zgodovina dosedanjega zbiranja). Objavil je štiri cankovske tekste v strogi fonetični transkripciji. </p></div> <a class="link_return" title="Go back to text" href="#ftn4_return">↵</a></div><div class="note" id="ftn5"><span class="noteLabel">5. </span><div class="noteBody"><p>Vilko Novak: Bibliografija o Slovenski krajini, razdelek »Pravljice in pripovedke«. Slovenska krajina. Zbornik ob petnajstletnici osvobojenja. Beltinci 1935: 129–130. Tu je razrešil avtorstvo mnogih nepodpisanih objav. </p></div> <a class="link_return" title="Go back to text" href="#ftn5_return">↵</a></div><div class="note" id="ftn6"><span class="noteLabel">6. </span><div class="noteBody"><p>Karel Krajcar, Slovenske pravljice iz Porabja. Budapest: Založba učbenikov, 1984. Isti: Slovenske pravljice iz Porabja. Budapest - Murska Sobota 1990. </p></div> <a class="link_return" title="Go back to text" href="#ftn6_return">↵</a></div><div class="note" id="ftn7"><span class="noteLabel">7. </span><div class="noteBody"><p>Karel Krajczar, Kraljevič pa Lejpa Vida. Slovenske pravljice in povedke iz Porabja. Uredila: Marija Stanonik, Glasovi 13, Ljubljana: Kmečki glas, 1996. </p></div> <a class="link_return" title="Go back to text" href="#ftn7_return">↵</a></div><div class="note" id="ftn8"><span class="noteLabel">8. </span><div class="noteBody"><p>Milko Matičetov, Beseda ob splovitvi nove knjižne zbirke. Milko Matičetov in Anja Štefan, Anton Dremelj Resnik. Ljubljana: Založba ZRC, 2010: 14–15. </p></div> <a class="link_return" title="Go back to text" href="#ftn8_return">↵</a></div><div class="note" id="ftn9"><span class="noteLabel">9. </span><div class="noteBody"><p>Nekaj pravljic je objavil v članku: Milko Matičetov, Pri treh Boganjčarjih, ki znajo lagati. Slovenski etnograf 18–19, 1966: 81–114. </p></div> <a class="link_return" title="Go back to text" href="#ftn9_return">↵</a></div><div class="note" id="ftn10"><span class="noteLabel">10. </span><div class="noteBody"><p>Glasbenonarodopisni inštitut ZRC SAZU je leta 2015 izdal izbor tedaj posnetih porabskih pesmi na zgoščenki: Marija Klobčar, Edna ftica priletejla. Ljudske pesmi iz Porabja. Ljubljana: Založba ZRC. </p></div> <a class="link_return" title="Go back to text" href="#ftn10_return">↵</a></div><div class="note" id="ftn11"><span class="noteLabel">11. </span><div class="noteBody"><p>Niko Kuret, Iz porabskih zapiskov. Traditiones 1, Ljubljana 1972: 195–203. </p></div> <a class="link_return" title="Go back to text" href="#ftn11_return">↵</a></div><div class="note" id="ftn12"><span class="noteLabel">12. </span><div class="noteBody"><p>Niko Kuret, Obredni obhodi pri Slovencih. Traditiones 1, Ljubljana 1972: 93–112. </p></div> <a class="link_return" title="Go back to text" href="#ftn12_return">↵</a></div><div class="note" id="ftn13"><span class="noteLabel">13. </span><div class="noteBody"><p>Monika Kropej, Raziskovalna dejavnost Inštituta za slovensko narodopisje ZRC SAZU v Prekmurju in Porabju / A Szlovén Tudományos és Művészeti Akadémia Tudományos Kutatási Központja Szlovén Néprajzi Kutatóintézetének kutatási tevékenysége a Muravidéken és a Rábavidéken. V: A muravidéki magyarok néprajza / Narodopisje prekmurskih Madžarov. Lendava 2009: 173–179. </p></div> <a class="link_return" title="Go back to text" href="#ftn13_return">↵</a></div><div class="note" id="ftn14"><span class="noteLabel">14. </span><div class="noteBody"><p>Posnetke, presnete s trakov I–VIII (1970), hrani Arhiv ISN ZRC SAZU. </p></div> <a class="link_return" title="Go back to text" href="#ftn14_return">↵</a></div><div class="note" id="ftn15"><span class="noteLabel">15. </span><div class="noteBody"><p>Terenskih raziskav v Porabju so se udeležile Ingrid Slavec Gradišnik, Maja Godina Golija, Katalin Hirnök Munda, Vanja Huzjan in Monika Kropej. </p></div> <a class="link_return" title="Go back to text" href="#ftn15_return">↵</a></div><div class="note" id="ftn16"><span class="noteLabel">16. </span><div class="noteBody"><p>Avstro-ogrska monarhija v besedi in podobi. Slovenci 1. Monika Kropej Telban, Ingrid Slavec Gradišnik (ur.). Ljubljana: Založba ZRC, 2016: 94. </p></div> <a class="link_return" title="Go back to text" href="#ftn16_return">↵</a></div><div class="note" id="ftn17"><span class="noteLabel">17. </span><div class="noteBody"><p>Prekmursko različico je zapisala Avgustova mati Elizabeta Pavel (dekliški priimek Obal, doma iz Strukovcev), objavljena v: Zinka Zorko, Anja Benko, Pravljice Avgusta Pavla v prekmurskem cankovskem govoru. Časopis za zgodovino in narodopisje 50/3 (2014): 83–111. Porabsko varianto pa lahko beremo v pričujoči knjigi pod št. 31. </p></div> <a class="link_return" title="Go back to text" href="#ftn17_return">↵</a></div><div class="note" id="ftn18"><span class="noteLabel">18. </span><div class="noteBody"><p>Marija Kozar, Etnološki slovar Slovencev na Madžarskem / A magyarországi szlovének néprajzi szótára. Monošter - Szombathely: Zveza Slovencev na Madžarskem - Savaria Múzeum, 1996: 70. </p></div> <a class="link_return" title="Go back to text" href="#ftn18_return">↵</a></div><div class="note" id="ftn19"><span class="noteLabel">19. </span><div class="noteBody"><p>S številko ATU so označeni mednarodni pravljični tipi. Oznaka izhaja iz začetnic priimkov raziskovalcev, ki so izdelali ta sistem (gl. opombo 20). </p></div> <a class="link_return" title="Go back to text" href="#ftn19_return">↵</a></div><div class="note" id="ftn20"><span class="noteLabel">20. </span><div class="noteBody"><p>Ljudske pravljice je mogoče klasificirati po mednarodnem tipnem indeksu, ki so ga sestavili in dopolnjevali Antti Aarne, Stith Thompson in Hans-Jörg Uther; danes po zadnji dopolnjeni izdaji: Hans-Jörg Uther, The Types of International Folktales. A Classification and Bibliography. Based on the System of Antti Aarne and Stith Thompson. (FF Communications 284–286). Helsinki 2004. </p></div> <a class="link_return" title="Go back to text" href="#ftn20_return">↵</a></div><div class="note" id="ftn21"><span class="noteLabel">21. </span><div class="noteBody"><p>Arhiv ISN ZRC SAZU, Štrekljeva zapuščina: ŠZ 2/24.</p></div> <a class="link_return" title="Go back to text" href="#ftn21_return">↵</a></div></div></div></body></html>