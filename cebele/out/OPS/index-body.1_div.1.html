<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Uvod</title><meta name="author" content="Andrej Gogala"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Uvod</span></h1><div class="ss1" id="index-body.1_div.1"><div class="pagebreak" id="pb.7"> [7] </div><div class="figure"><img src="media/image10.jpeg" alt="Suhi kraški travniki vsak mesec menjajo svojo podobo, v vsaki izmed njih&#xA;                        pa so bogat življenjski prostor, domovanje raznovrstnih čebeljih vrst. Konec&#xA;                        junija ali julija zacveti oblasti luk ()." class="graphic"/><div class="caption">Suhi kraški travniki vsak mesec menjajo svojo podobo, v vsaki izmed njih pa so bogat življenjski prostor, domovanje raznovrstnih čebeljih vrst. Konec junija ali julija zacveti oblasti luk (<span style="font-style:italic">Allium sphaerocephalon</span>).</div></div><p>Čebele so kot opraševalke mnogih rastlin nepogrešljive za obstanek kopenskih življenjskih združb. Njihove prednice so bile ose, ki so živalski plen zamenjale za pelod in medičino s cvetov rastlin cvetnic. Rastline izločajo medičino v cvetovih prav zato, da bi privabile opraševalce, pelod pa je z beljakovinami bogata hrana, ki zadošča za razvoj čebeljega zaroda.</p><p>Človek že dolgo ceni medonosne čebele, ki jih goji za pridobivanje medu, voska in drugih dobrin čebeljega panja. Vse bolj se tudi zaveda pomembne vloge čebel pri opraševanju rastlin, ki je potrebno za dobro rodnost. Toda le malo ljudi poleg domače čebele pozna tudi množico večinoma samotarsko živečih vrst, ki nam medu in voska ne morejo dati, vendar imajo pri opraševanju prav tako pomembno vlogo. Ponekod gojijo nekatere samotarske čebele in čmrlje, ki so uspešnejši pri opraševanju nekaterih kulturnih rastlin, kot sta paradižnik in lucerna.</p><p>Večina čebeljih vrst je zaradi človekovih dejavnosti vedno bolj ogrožena. Človek uničuje njihova gnezdišča z izsekavanjem živih mej, požiganjem grmovja, oranjem njiv prav do gozdnih robov in pozidavo vedno več ozemlja. Vire hrane jim uničuje z »izboljševanjem« travnikov, na katerih namesto živopisnega cvetja raste le še trava, ki je za čebele zelena puščava. Na vedno večjih površinah monokultur, med katerimi izginja vsako naravno rastje, večina čebel nima kaj iskati. Poleg tega jih človek uničuje tudi neposredno, s škropljenjem insekticidov, ki jih razpršuje vsepovsod. S herbicidi pa uničuje še tisto malo cvetočih rastlin, ki so se uspele zasejati med polji, potmi in cestami.</p></div></div></body></html>