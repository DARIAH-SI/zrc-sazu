<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Zbiranje in prenašanje hrane</title><meta name="author" content="Andrej Gogala"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Zbiranje in prenašanje hrane</span></h1><div class="ss1" id="index-body.1_div.4"><div class="pagebreak" id="pb.27">27</div><p>Čebele morajo svoj zarod oskrbeti z veliko peloda, ki je hrana ličink. Prenašanje peloda ni enostavno opravilo, zato so se čebelam razvili posebni organi. Vanje zbirajo pelod, ki jim ga poleg medičine nudijo cvetovi rastlin.</p><p>Ko danes opazujemo čebele, ki neumorno letajo s cveta na cvet, da bi nabrale dovolj peloda in medičine za svojo zalego, si le težko zamislimo, kakšen je izgledal svet brez njih. Pelod je potoval od prašnikov do semenskih zasnov le z vetrom in vodo. Živobarvnih cvetov, ki nas navdušujejo s svojo lepoto, ni bilo. Pelod, ki vsebuje veliko beljakovin, pa so končno nekatere žuželke začele jesti, saj je zelo hranljiv. Čeprav so v cvetovih naredile veliko škode, so vendarle na svojem telesu prenašale pelod s cveta na cvet. Tako tudi danes živi mnogo hroščev. Opraševanje z žuželkami je zanesljivejše od opraševanja z vetrom. Vetrocvetke morajo rasti v gostih sestojih. Nasprotno pa so lahko žužkocvetke na redko posejane v gozdu, saj jih žuželke ne obiščejo naključno, temveč iščejo njihove cvetove. Sčasoma so rastline žuželkam olajšale iskanje z živobarvnimi venčnimi listi in vonjem. To pa so bile gotovo rastline, ki so imele prašnike in semenske zasnove v istem cvetu. Rastline, ki jih imajo ločene – kot današnji iglavci –, se niso mogle razviti v žužkocvetke, saj žuželke, ki bi se prehranjevale z njihovim pelodom, ne bi oprašile semenskih zasnov. Predniki čebel so lovili živalski plen, s katerim so se prehranjevale njihove ličinke. To še vedno počnejo ose grebače, najbližje čebelje sorodnice. Odrasle ose pa se prehranjujejo z medičino, ki jim zagotavlja dovolj energije. Rastline, ki so v cvetovih poleg peloda ponudile še medičino, so imele gotovo prednost. Žuželke so v cvetu naredile manj škode, če so namesto peloda iskale medičino. Pelod pa so vseeno prenašale, saj se je oprijel njihovega telesa.</p><div class="pagebreak" id="pb.28">28</div><p>Osje ličinke potrebujejo za svojo rast veliko beljakovin, ki so v živalskem plenu. Veliko beljakovin pa je tudi v pelodu, ki so ga ose prinašale na svojem telesu v gnezdo, potem ko so se na cvetovih napile medičine. In neka skupina os grebač je začela svoji zalegi pripravljati pogače iz peloda in medičine. Cvetnega prahu pa se ne da prinesti v gnezdo tako kot žival, ki jo primeš z nogami. Čebelam se je moral razviti učinkovit način prenašanja peloda.</p><p>Za najprvotnejše danes živeče čebele so dolgo veljale drobne zakrinkane čebele <span style="font-style:italic">(Hylaeus), </span>ki so le slabo odlakane in imajo le kratko sesalo za medičino, ki se je razvilo iz drugega para čeljusti. Pelod prenašajo skupaj z medičino v golši. Je to najprvotnejši način prenašanja peloda? Je slaba odlakanost zakrinkanih čebel prvotna? Pokazalo se je, da so kožušček izgubile, ker ga niso več potrebovale, potem ko so začele pelod prenašati v golši. Slabo so odlakane tudi mnoge zajedalske čebele, ki ne pripravljajo lastnih gnezd, temveč svoja jajčeca odlagajo v gnezda drugih čebel. Ker jim ni treba znašati peloda, ne potrebujejo kožuščka, zato so ga izgubile. Take so pohajkovalke (<span style="font-style:italic">Nomada</span>) in krvave čebele (<span style="font-style:italic">Sphecodes</span>). Njihove sorodnice iz istih družin, ki same pripravljajo hrano svojemu potomstvu, so gosto odlakane.</p><p>Tudi najbližje sorodnice zakrinkanih čebel so dlakave. To so čebele opnarke (<span style="font-style:italic">Colletes</span>), ki imajo prav tako zelo kratko sesalo in se zato lahko pasejo le na cvetovih z lahko dostopno medičino. Pelod pa prenašajo na gosto odlakanih zadnjih nogah in na priprsju (propodeumu). Prav dlake so tiste, po katerih se čebele ločijo od os grebač. Pri osah so dlake vedno le enostavne, pri čebelah pa so resaste, da lažje zadržijo pelod. Verjetno so prvotne čebele prenašale pelod povsod na telesu, kjer se jim je razvil kožušček. Pozneje pa so se jim razvili posebni organi za prenašanje peloda. Ti so se razvili povsem samostojno pri različnih skupinah čebel, zato so zelo različni.</p><div class="pagebreak" id="pb.29">29</div><p>Največ čebel prenaša pelod na zadnjih nogah. V ta namen so zadnje noge gosto odlakane. Opnarke prenašajo pelod predvsem na zadnjih stegnih, peščinske čebele <span style="font-style:italic">(Andrena)</span> na stegnih in golenih, kožuhaste čebele <span style="font-style:italic">(Anthophora)</span> na golenih. Rekorderke v količini nošenega peloda pa so hlačarke <span style="font-style:italic">(Dasypoda)</span>, ki imajo na zadnjih golenih in stopalcih debela čopa dolgih dlak, s katerima lahko nosijo toliko peloda, da jim že pet do šest poletov po pelod zadostuje za opremo ene zarodne celice.</p><p>Drugače prenašajo pelod čebele iz družine znosk (Megachilidae). Gosto dlakavo krtačko za prenašanje peloda imajo na spodnji strani zadka. Listorezke <span style="font-style:italic">(Megachile)</span> spravljajo pelod nanjo z nogami. Ko so že polne peloda, vendar še obiskujejo cvetove, da bi se napile medičine, držijo zadek visoko v zrak, da ne bi peloda obrisale ob cvet. Njihove sorodnice, dišavke iz rodu <span style="font-style:italic">Osmia,</span> pa na cvetovih z zadkom udarjajo po prašnikih in tako nanj zbirajo pelod.</p><p>Vitke čebele (Halictidae) so po načinu nošnje peloda nekje vmes med znoskami in rodovi, ki nosijo pelod na nogah. Nekatere vrste uporabljajo za prenašanje v glavnem zadnje noge. Toda večina vrst nosi pelod poleg tega tudi na spodnji strani zadka. So torej vitke čebele obdržale prvotnejši način prenašanja peloda, ki se je pri nekaterih vrstah razvil v prenašanje le na nogah, pri znoskah pa v prenašanje na zadku? Temu v prid govori dejstvo, da so dlake za nošnjo peloda slabše razvite pri vrstah, ki ga nosijo na zadku in na nogah hkrati. Tudi med dolgorilimi čebelami so vrste, ki pelod prenašajo na skoraj vsem telesu, in sicer primitivne znoske iz rodu <span style="font-style:italic">Pararhophites</span>. Živijo v puščavskih predelih Azije in severne Afrike.</p><p>Lesne čebele (<span style="font-style:italic">Xylocopa</span>) so gosto črno odlakane, vendar na njih nikoli ne vidimo kaj dosti peloda. Prenašajo ga namreč v glavnem v golši. Ta način prenašanja peloda je pri njih zagotovo drugoten, saj imajo še vedno dlake, ki pa jih ne uporabljajo.</p><div class="pagebreak" id="pb.30">30</div><div class="figure"><img src="media/image23.png" alt=" Vitka čebela vrste&#xA;                        prenaša&#xA;                        pelod na spodnji strani zadka, priprsju in na zadnjih nogah.Največje čope dlak za prenašanje peloda imajo čebele hlačarke (). Uporabljajo jih tudi za pometanje&#xA;                        peska pred vhodom v gnezdo." class="graphic"/><div class="caption">Vitka čebela vrste <span style="font-style:italic">Lasioglossum puncticolle </span>prenaša pelod na spodnji strani zadka, priprsju in na zadnjih nogah.</div><div class="caption">Največje čope dlak za prenašanje peloda imajo čebele hlačarke (<span style="font-style:italic">Dasypoda hirtipes</span>). Uporabljajo jih tudi za pometanje peska pred vhodom v gnezdo.</div></div><div class="pagebreak" id="pb.31">31</div><div class="figure"><img src="media/image24.jpeg" alt=" Peščinska čebela () prenaša pelod&#xA;                        na zadnjih nogah in na priprsju." class="graphic"/><div class="caption">Peščinska čebela (<span style="font-style:italic">Andrena alutacea</span>) prenaša pelod na zadnjih nogah in na priprsju.</div></div><p>Pri čmrljih, medonosnih čebelah in tropskih neželatih čebelah je šel razvoj v drugo smer. Goleni so se jim izoblikovale v koške za pelod. So ploščate in na zunanji strani vbočene. Ščetine izraščajo le na robu in so ukrivljene navznoter, tako da tvorijo košek skupaj z vbočeno golenjo. Čebele si pelod strgajo s telesa s pelodno krtačo, ki jo imajo na notranji strani sploščenega prvega člena zadnjih stopalc. Ko nato nogo prepognejo, pelod na njej potisnejo v košek na zunanji strani goleni. Da se bolje drži v kepici, ga ovlažijo z medičino.</p><div class="pagebreak" id="pb.32">32</div><div class="figure"><img src="media/image25.jpeg" alt="Listorezka () ima krtačko za&#xA;                        prenašanje peloda na spodnji strani zadka." class="graphic"/><div class="caption">Listorezka (<span style="font-style:italic">Megachile pilidens</span>) ima krtačko za prenašanje peloda na spodnji strani zadka.</div></div><p>Težave s prenašanjem peloda so torej različne vrste čebel rešile na različne načine. Zelo težko je ugotoviti, kateri način je prvotnejši. Verjetno nobenega izmed današnjih ne moremo razglasiti za takega, kot so ga imele prve čebele. Te so bile v znašanju peloda gotovo manj učinkovite od vseh današnjih vrst, zato se njihov način ni nikjer ohranil. Povsod ga je izpodrinil učinkovitejši, ki omogoča prenašanje večje količine peloda, vendar čebel ne ovira med letom.</p><p>Niso se samo čebele prilagodile svojim rastlinskim gostiteljicam, tudi mnogi rastlinski cvetovi so se v razvoju prilagodili čebelam, ki jih oprašujejo. Cvetovi ustnatic (Lamiaceae) imajo prašnike skrite v čeladastem zgornjem venčnem listu. Ko čebela zleze v cvet, da bi dosegla medičino, pritisne</p><div class="pagebreak" id="pb.33">33</div><div class="figure"><img src="media/image26.jpeg" alt="Majhne čebele, kakršna je pritlikava vitka čebela (), prašnike nagrizejo s svojimi čeljustmi, da&#xA;                        pridejo do peloda." class="graphic"/><div class="caption">Majhne čebele, kakršna je pritlikava vitka čebela (<span style="font-style:italic">Lasioglossum politum</span>), prašnike nagrizejo s svojimi čeljustmi, da pridejo do peloda.</div></div><p>na vzvod, ki prašnike nagne navzdol, da se dotaknejo čebeljega hrbta in nanj odložijo pelod. Pri metuljnicah (Fabaceae) pa se spodnji venčni list, na katerem pristane čebela, pod njeno težo upogne in sprosti prašnike, ki se dotaknejo čebeljega trebuha. Cvetovi lucerne (<span style="font-style:italic">Medicago</span>), ki je pomembna krmna rastlina, s prašniki čebelo tako udarijo po trebuhu, da se jih medonosne čebele izogibajo. Za opraševanje lucerne zato gojijo listorezke vrste <span style="font-style:italic">Megachile rotundata</span>. Te imajo krtačko za prenašanje peloda na trebušni strani zadka, torej ravno tam, kamor udarijo prašniki v cvetu lucerne.</p><p>Večina prašnikov v rastlinskih cvetovih se med zorenjem vzdolžno razpre in izpostavi lepljiva pelodna zrna, ki se ob dotiku oprimejo čebeljega telesa. Mnoge manjše čebele že</p><div class="pagebreak" id="pb.34">34</div><p>pred tem prašnike nagrizejo s svojimi čeljustmi, da pridejo do peloda. Nekateri cvetovi pa imajo cevaste prašnike, ki se odprejo le z manjšo luknjico na koncu. Iz takih prašnikov morajo čebele stresti pelod z brenčanjem, ki povzroča tresljaje. To dobro znajo čmrlji in še nekatere čebele, druge pa ne, med njimi so tudi medonosne čebele, ki zato ne morejo dobro opraševati paradižnika. Za opraševanje paradižnika v rastlinjakih zato gojijo čmrlje.</p><p>Cvetovi srhkolistnic (Boraginaceae) so bogat vir medičine. Toda vhod v ozko cvetno žrelo pri gabezu in rdečem korenu preprečujejo prašnice, ki so na korenu zrasle s cve-</p><div class="figure"><img src="media/image27.jpeg" alt="Gabezova peščinska čebela () s&#xA;                        kratkim jezičkom ne doseže medičine v gabezovem cvetu. Zato s čeljustmi&#xA;                        naredi režo v cvetni venec in od zunaj pride do skrite medičine." class="graphic"/><div class="caption">Gabezova peščinska čebela (<span style="font-style:italic">Andrena symphyti</span>) s kratkim jezičkom ne doseže medičine v gabezovem cvetu. Zato s čeljustmi naredi režo v cvetni venec in od zunaj pride do skrite medičine.</div></div><div class="pagebreak" id="pb.35">35</div><p>tnim vencem, prašniki pa so združeni v prašnični stožec, ki pelod skriva v notranjosti. Nekatere čebele pelod stresajo iz stožca z brenčanjem, druge pa prašnični stožec stresajo z nogami. Gabezova peščinska čebela (<span style="font-style:italic">Andrena symphyti</span>) je</p><div class="figure"><img src="media/image28.jpeg" alt="Dolgojezična dišavka () s svojim&#xA;                        dolgim jezičkom doseže medičino v dolgem in ozkem cvetu rdečega&#xA;                        korena." class="graphic"/><div class="caption">Dolgojezična dišavka (<span style="font-style:italic">Osmia apicata</span>) s svojim dolgim jezičkom doseže medičino v dolgem in ozkem cvetu rdečega korena.</div></div><div class="pagebreak" id="pb.36">36</div><div class="figure"><img src="media/image29.jpeg" alt="Samica zgrabi rob cvetnega venca z nogami, viseč navzdol." class="graphic"/><div class="caption">Samica zgrabi rob cvetnega venca z nogami, viseč navzdol.</div></div><p>zmožna obeh načinov, nima pa dovolj dolgega jezička, da bi dosegla medičino. Zato od zunaj na korenu pregrizne cvetni venec in tako pride do medičine (Teppner, 2011). Ta vrsta je malobralna in obiskuje v glavnem le gabez (<span style="font-style:italic">Symphytum</span>). Dolgojezična dišavka (<span style="font-style:italic">Osmia apicata</span>) pa obiskuje le cvetove rdečega korena (<span style="font-style:italic">Onosma</span>). Med zbiranjem peloda je slišati zvok, podoben šelestenju papirja. Povzročajo ga suhi opnasti vršički prašnikov, ko jih čebela trese z nogami. Pelod pade iz prašničnega stožca na čebelo, ki visi pod cvetom. Z dosegom medičine dolgojezična dišavka nima težav, saj je njen jeziček skoraj tako dolg kot telo.</p><div class="pagebreak" id="pb.37">37</div><div class="figure"><img src="media/image30.jpeg" alt="Pelod, stresen iz prašničnega stožca, pade na trebušno stran&#xA;                        čebele." class="graphic"/><div class="caption">Pelod, stresen iz prašničnega stožca, pade na trebušno stran čebele.</div></div><div class="listhead"><span style="font-weight:bold">Literatura</span></div><p id="index-bibl-d36e1138"><div class="biblfree">Gogala, A., B. Surina 2011: Foraging behaviour of the bee <span style="font-style:italic">Osmia apica­ ta</span> Smith, 1853 (Hymenoptera: Megachilidae). Acta entomologica slovenica, 19 (2): 139–144.</div></p><p id="index-bibl-d36e1143"><div class="biblfree">Teppner, H. 2011: Flowers of Boraginaceae (<span style="font-style:italic">Symphytum</span>, <span style="font-style:italic">Onosma</span>, <span style="font-style:italic">Cerinthe</span>) and <span style="font-style:italic">Andrena symphyti </span>(Hymenoptera-Andrenidae): Morphology, Pollen portioning, Vibratory pollen collection, Nectar robbing. Phyton, 50 (2): 145–180.</div></p></div></div></body></html>