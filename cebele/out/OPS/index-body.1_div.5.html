<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Izbirčne čebele</title><meta name="author" content="Andrej Gogala"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Izbirčne čebele</span></h1><div class="ss1" id="index-body.1_div.5"><div class="pagebreak" id="pb.38"> [38] </div><p>Michenerjeva hipoteza predvideva razvoj oligolektičnih (malobralnih) vrst na območjih z velikim številom različnih vrst čebel. Te naj bi postale oligolektične, da bi se izognile tekmovanju za vire hrane. Torej naj bi najprej prišlo do množične speciacije polilektičnih vrst, ki bi šele nato, ko bi se že cepile v različne vrste, postopno postale oligolektične. Toda kateri je tisti dejavnik, ki je populacije ločil med seboj, da so se lahko razvile v različne vrste? Tega hipoteza ne razloži. Problem je rešljiv le, če predpostavimo, da so bile vrste oligolektične že prej, preden so se začele deliti na večje število vrst. Če je vrsta, prilagojena na določeno rastlino, živela na ozemlju, kjer je ta rastlina postajala vedno redkejša, je lahko preživela le v primeru, da je zamenjala gostiteljsko rastlino. Ker so na različnih zemljepisnih območjih pogoste različne gostiteljske rastline, je bila reproduktivna izolacija, ki vodi v razvoj ločenih vrst, vzpostavljena. Primer dveh zelo sorodnih oligolektičnih vrst čebel, ki živita na ločenih ozemljih in zbirata pelod dveh različnih rastlin, sta <span style="font-style:italic">Colletes succinctus</span> in <span style="font-style:italic">C. hederae</span>. V Sloveniji živi <span style="font-style:italic">C. succinctus</span> v predalpskem, preddinarskem in subpanonskem območju in nabira izključno pelod jesenske vrese (<span style="font-style:italic">Calluna</span>), <span style="font-style:italic">C. hederae</span> pa živi v submediteranskem in dinarskem območju, kjer zbira pelod bršljana (<span style="font-style:italic">Hedera</span>). Vrsti sta si tako podobni, da je bila razlika med njima razpoznana šele pred nekaj leti (Schmidt in Westrich, 1993). Obe letata pozno poleti in jeseni in pri obeh parazitira ista vrsta kleptoparazitske čebele, ki se še ni razvila v ločeni vrsti – <span style="font-style:italic">Epeolus cruciger</span>. Po takšnem premisleku bi torej oligolektičnost vodila v razvoj velikega števila različnih vrst in ne obratno.</p><div class="pagebreak" id="pb.39"> [39] </div><div class="figure"><img src="media/image31.png" alt="Vresina opnarka () na svoji&#xA;                        hranilni rastlini. Bršljanova opnarka () zbira le&#xA;                        pelod bršljana, ki cveti pozno jeseni. " class="graphic"/><div class="caption">Vresina opnarka (<span style="font-style:italic">Colletes succinctus</span>) na svoji hranilni rastlini.</div><div class="caption">Bršljanova opnarka (<span style="font-style:italic">Colletes hederae</span>) zbira le pelod bršljana, ki cveti pozno jeseni.</div></div><div class="pagebreak" id="pb.40"> [40] </div><div class="figure"><img src="media/image32.png" alt=" Rana peščinarka () svoj vir peloda&#xA;                        in medičine najde na vrbovih mačicah.Grabljiščna peščinarka () zbira&#xA;                        rdeč pelod ilirskega grabljišča ()." class="graphic"/><div class="caption">Rana peščinarka (<span style="font-style:italic">Andrena praecox</span>) svoj vir peloda in medičine najde na vrbovih mačicah.</div><div class="caption">Grabljiščna peščinarka (<span style="font-style:italic">Andrena hattorfiana</span>) zbira rdeč pelod ilirskega grabljišča (<span style="font-style:italic">Knautia illyrica</span>).</div></div><div class="pagebreak" id="pb.41"> [41] </div><p>Tak tok dogodkov bi pojasnil, zakaj je raznovrstnost čebel v tropskem gozdu manjša kot v zmerno toplih sušnih predelih. V tropskem gozdu je tako velika raznovrstnost rastlin, da v dosegu čebelje naselbine uspeva le nekaj primerkov posamezne vrste rastlin. To je premalo, da bi zadovoljilo potrebe oligolektičnih čebel. Le čebele, ki zbirajo pelod različnih rastlin, lahko preživijo v takem okolju. V tropskem gozdu prevladujejo polilektične vrste, ki so enakomerneje poseljene in težje tvorijo reproduktivno ločene populacije, ki bi vodile v razvoj velikega števila vrst. V zmerno toplih sušnih območjih pa posamezne rastlinske vrste uspevajo v obsežnih, strnjenih sestojih, ki lahko prehranjujejo številčne čebelje naselbine. Tu so se lahko razvile oligolektične čebele, ki so se s prilagoditvami na različne rastline sčasoma razvile v veliko število vrst. Oligolektičnost je gensko pogojena in se ohranja v posameznih rodovih. Tako poznamo v Evropi rodove in celo družino (Melittidae), kjer so vse vrste oligolektične.</p><p>Zgodaj spomladi, ko pri nas cvetijo vrbe, leta zelo veliko oligolektičnih vrst, ki so specializirane za nabiranje peloda na vrbah. Vrst, ki so vezane na rastline iz drugih družin, je v tem času razmeroma malo. Poleg tega lahko na vrbah najdemo tudi veliko nespecializiranih vrst. V tem času so vrbe izdaten vir hrane in verjetno se je oligolektičnost razvila, ker čebelam ni bilo treba iskati drugega vira.</p><p>Vedeti moramo, da je pelod nekaterih rastlin strupen (Roubik, 1989). Zato nabiranje peloda v evoluciji preizkušene vrste rastlin zagotavlja uspeh, eksperimentiranje z nepreizkušenim pelodom pa lahko povzroči propad zaroda. Oligolektičnost je konzervativnost, ki oligolektičnim vrstam</p><div class="pagebreak" id="pb.42"> [42] </div><p>zagotavlja obstanek brez tveganja, dokler se razmere v okolju toliko ne spremenijo, da izgine njihov vir hrane. Morda so bile celo že prve čebele oligolektične. To bi pojasnilo zelo hiter razvoj različnih vrst čebel in vseh danes poznanih čebeljih družin že kmalu po njihovem pojavu v obdobju krede (145–66 milijonov let pred sedanjostjo). Ose grebače, ki še danes živijo podobno kot nekdanji predniki čebel, so večinoma vezane na določeno vrsto plena. Vse lovijo le določene skupine žuželk ali pajkovcev. Plen mora biti tudi prave velikosti. Čebele so torej izbirčnost zelo verjetno že podedovale. Specializiranost prvih čebel na določene gostiteljske rastline je morda pripomogla tudi k hitremu razvoju cvetnic, saj so imele rastline, ki so s svojimi cvetovi privabljale čebele, zanesljive opraševalce. Čebele namreč niso njihovega peloda nosile na cvetove drugih vrst rastlin, kjer bi propadel, temveč so zanesljivo poiskale cvet iste rastlinske vrste.</p><p>Sedivy in sodelavci (2008) so na podlagi raziskave rodu kleščark (<span style="font-style:italic">Chelostoma</span>) postavili hipotezo, po kateri oligolektične vrste vključijo v prehrano dodatne rastlinske vrste, kadar jim primanjkuje cvetov, na katere so prilagojene s svojo presnovo ali vedenjem. Od razpoložljivosti različnih cvetov naj bi bilo odvisno, ali bodo postale polilektične ali pa se bodo ponovno vrnile k oligolektičnemu zbiranju peloda s cvetov starega ali novega rastlinskega gostitelja.</p><p>Na Krasu in ponekod drugod v Sloveniji živi Graeffejeva opnarka (<span style="font-style:italic">Colletes graeffei</span>), opisana po primerkih, ki jih je pri Tolminu našel švicarski entomolog Eduard Graeffe, ko je delal v Trstu. Obiskuje izključno cvetove lepega luka (<span style="font-style:italic">Allium pulchellum</span>) in se ne zmeni za na istem mestu istočasno cvetoči gredljati luk (<span style="font-style:italic">Allium carinatum</span>), ki ga imajo mnogi botaniki le za podvrsto iste vrste. V Sloveniji je torej Graeffejeva opnarka monolektična vrsta, vezana na eno samo hranilno rastlino, na Slovaškem pa obiskuje rumeni luk (<span style="font-style:italic">Allium fla­ vum</span>) in v Ukrajini vrsto <span style="font-style:italic">Allium waldsteinii</span>. Zanimiv je tudi</p><div class="pagebreak" id="pb.43"> [43] </div><div class="figure"><img src="media/image33.jpeg" alt="Pelod zlatic vsebuje strupeni ranunkulin, kar pa ne moti vrst, ki so se mu&#xA;                        prilagodile. Kleščarka vrste &#xA;                        zbira le pelod zlatičinih cvetov&#xA;                    " class="graphic"/><div class="caption">Pelod zlatic vsebuje strupeni ranunkulin, kar pa ne moti vrst, ki so se mu prilagodile. Kleščarka vrste <span style="font-style:italic">Chelostoma emarginatum</span> zbira le pelod zlatičinih cvetov<span style="color:0070C0">.</span></div></div><p>primer peščinske čebele vrste <span style="font-style:italic">Andrena pellucens</span>, ki leta jeseni in je ena najpozneje dejavnih samotarskih čebel. Na Balkanu vključno s hrvaško obalo obiskuje jesenski podlesek (<span style="font-style:italic">Colchi­ cum autumnale</span>) in sorodne vrste, v Sloveniji pa izključno rumeno cvetoče košarnice iz rodov <span style="font-style:italic">Leontodon</span> in <span style="font-style:italic">Crepis</span>, čeprav na istem travniku cveti tudi podlesek.</p><p>Med družbenimi vrstami čebel skorajda ni oligolektičnih vrst. Edina izjema je alpski čmrlj vrste <span style="font-style:italic">Bombus gerstaeckeri</span>, ki zbira pelod preobjed (<span style="font-style:italic">Aconitum</span>). Družine družbenih vrst morajo v svoje gnezdo znesti veliko več hrane kot samotarska čebela, ki vzreja le skromno število (nekaj deset) svojih potomcev. Družbene vrste v svojih gnezdih vzrejajo več stotin ličink. Za toliko lačnih ust se v bližini gnezda težko najde dovolj istovrstnih cvetov. Družbene vrste so poleg tega dejav-</p><div class="pagebreak" id="pb.44"> [44] </div><div class="figure"><img src="media/image34.png" alt=" Graeffejeva opnarka () med&#xA;                        obiskom visečega cveta lepega luka.Jesenska peščinarka () na dimku&#xA;                            ()." class="graphic"/><div class="caption">Graeffejeva opnarka (<span style="font-style:italic">Colletes graeffei</span>) med obiskom visečega cveta lepega luka.</div><div class="caption">Jesenska peščinarka (<span style="font-style:italic">Andrena pellucens</span>) na dimku (<span style="font-style:italic">Crepis</span>).</div></div><div class="pagebreak" id="pb.45"> [45] </div><div class="figure"><img src="media/image35.jpeg" alt=" Samec preobjedinega čmrlja ()&#xA;                        se hrani na preobjedi." class="graphic"/><div class="caption">Samec preobjedinega čmrlja (<span style="font-style:italic">Bombus gerstaeckeri</span>) se hrani na preobjedi.</div></div><p>ne dalj časa kot traja obdobje cvetenja posamezne rastlinske vrste, zato morajo biti sposobne najti vedno nove vire hrane. Prisiljene so iskati hrano na cvetovih različnih vrst rastlin. Nekatere vrste iz tropskega rodu <span style="font-style:italic">Trigona</span> priložnostno zbirajo za hrano svojim ličinkam celo mrhovino (Roubik, 1989). Podaljševanje obdobja dejavnosti, ki je pogoj za razvoj družbenosti, je torej v nasprotju s prilagajanjem obdobja dejavnosti čebel na obdobje cvetenja gostiteljske rastline, ki poteka pri oligolektičnih vrstah. Razvoj oligolektičnih na eni in socialnih vrst na drugi strani je divergenten. Prilagoditev na oligolektično življenje in tesna povezava z gostiteljsko rastlino preprečujeta razvoj družbenosti. Evsocialne vrste čebel</p><div class="pagebreak" id="pb.46"> [46] </div><p>so se razvile le v družini Halictidae in v poddružini Apinae, kjer je večina vrst polilektičnih. V družini Andrenidae, ki je z vrstami najštevilčnejša družina čebel pri nas, ni niti ene evsocialne vrste. Večina vrst v tej družini je oligolektičnih.</p><div class="listhead"><span style="font-weight:bold">Literatura</span></div><p id="index-bibl-d36e1245"><div class="biblfree">Roubik, D. W. 1989: Ecology and natural history of tropical bees.</div></p><p id="index-bibl-d36e1247"><div class="biblfree">Cambridge University Press, Cambridge.</div></p><p id="index-bibl-d36e1249"><div class="biblfree">Schmidt, K., P. Westrich 1993: <span style="font-style:italic">Colletes hederae</span> n. sp., eine bisher unerkannte, auf Efeu (Hedera) spezialisierte Bienenart (Hymenoptera: Apoidea). Entomologische Zeitschrift mit Insektenbörse, 103: 89–112.</div></p><p id="index-bibl-d36e1254"><div class="biblfree">Sedivy, C., C. J. Praz, A. Müller, A. Widmer, S. Dorn 2008: Patterns of host-plant choice in bees of the genus <span style="font-style:italic">Chelostoma</span>: the constraint hypothesis of host-range evolution in bees. Evolution, 62–10: 2487–2507.</div></p></div></div></body></html>