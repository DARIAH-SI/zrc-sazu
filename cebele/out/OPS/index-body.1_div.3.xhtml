<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Biologija čebel</title><meta name="author" content="Andrej Gogala"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Biologija čebel</span></h1><div class="ss1" id="index-body.1_div.3"><div class="pagebreak" id="pb.16"> [16] </div><p>Ker si čebelje ličinke ne morejo same iskati hrane – predniki čebel in drugih želatih os so namreč imeli zajedavsko živeče ličinke, ki so izgubile sposobnost gibanja – jim morajo hrano pripraviti samice. Samci pri skrbi za potomstvo nimajo vloge in kmalu po oprašitvi samic poginejo. Večina čebel je samotarskih. Samice si skopljejo gnezdo v tla ali odmrl les ali pa uporabijo obstoječe votlinice, najpogosteje rove v lesu, ki so jih napravile ličinke hroščev. Stene celic večina čebel premaže z vodoodbojnim izločkom iz žlez v zadku, ki hrano varuje pred vlago in okužbo. Čebele iz družine Megachilidae pa namesto tega obložijo stene celic s snovmi, ki jih najdejo v okolici. V tako pripravljene celice samice znosijo pelod in medičino, ki ju zmešajo in oblikujejo v kroglico, pri nekaterih vrstah pa je mešanica tekoča. Nekaj vrst čebel namesto medičine uporablja cvetna olja, ki jih izločajo cvetovi nekaterih rastlin. Pri nas so take rastline pijavčnice (<span style="font-style:italic">Lysimachia</span>). Na njihovih cvetovih nabirajo hrano čebele iz rodu <span style="font-style:italic">Macropis</span>, ki so se jim prilagodile. Za zbiranje olj imajo samice posebne krtačke na nogah. Z njimi popivnajo cvetna olja, potem ko prebodejo celice v cvetu, ki jih vsebujejo. Na pripravljeno hrano čebele odložijo jajčece in pri večini vrst celico takoj zaprejo.</p><p>Čebele se razlikujejo po življenjskih navadah in prilagoditvah na svoje rastlinske gostiteljice. Slovenske vrste so velike od 3 mm do 2,5 cm, kolikor lahko merijo velike lesne čebele (<span style="font-style:italic">Xylocopa violacea</span> in <span style="font-style:italic">X. valga</span>). Najdaljše čebele na svetu so v termitnjakih gnezdeče znoske vrste <span style="font-style:italic">Megachile pluto </span>iz Indonezije, ki v dolžino merijo skoraj 4 cm. Najtežje pa so samice</p><div class="pagebreak" id="pb.17"> [17] </div><div class="figure"><img src="media/image16.jpg" alt="Samica čebele oljarke () na cvetu&#xA;                        pijavčnice. Na zadnjih nogah tovori pelod, pomešan s cvetnim oljem.Lesna čebela () je s približno 2,5&#xA;                        cm naša največja čebela." class="graphic"/><div class="caption">Samica čebele oljarke (<span style="font-style:italic">Macropis europaea</span>) na cvetu pijavčnice. Na zadnjih nogah tovori pelod, pomešan s cvetnim oljem.</div><div class="caption">Lesna čebela (<span style="font-style:italic">Xylocopa violacea</span>) je s približno 2,5 cm naša največja čebela.</div></div><div class="pagebreak" id="pb.18"> [18] </div><div class="figure"><img src="media/image17.jpg" alt="Med najmanjšimi so zakrinkane čebele. Samica vrste  na socvetju hermelike." class="graphic"/><div class="caption">Med najmanjšimi so zakrinkane čebele. Samica vrste <span style="font-style:italic">Hylaeus imparilis</span> na socvetju hermelike.</div></div><p>lesnih čebel vrste <span style="font-style:italic">Xylocopa latipes</span> iz Indije in jugovzhodne Azije, ki imajo prek kril skoraj 7 cm razpona.</p><p>Pelod se čebelam med obiskom cvetov ujame med dlačice na telesu, ki so večinoma resaste, da bolje zadržijo pelodna zrna. Za prenašanje večje količine razsutega tovora pa potrebujejo posebne organe, v katere spravijo pelod, ki ga z nogami postrgajo s telesa. V ta namen so se pri različnih skupinah čebel razvile dlake na različnih telesnih delih. Večina vrst ima čope dlak za nošnjo peloda na zadnjih nogah, znoske ga prenašajo v krtački na spodnji strani zadka, peščinske čebele uporabljajo poleg nog tudi koške na zadnjem koncu oprsja, nekatere vitke čebele pa ga nosijo na nogah in zadku hkrati. Zakrinkane in lesne čebele prenašajo pelod kar v golši, skupaj z medičino.</p><div class="pagebreak" id="pb.19"> [19] </div><div class="figure"><img src="media/image18.jpg" alt="Prašniki ustnatic, kot je žajbelj, podrgnejo čebelo volnarko () po hrbtu." class="graphic"/><div class="caption">Prašniki ustnatic, kot je žajbelj, podrgnejo čebelo volnarko (<span style="font-style:italic">Anthidium manicatum</span>) po hrbtu.</div></div><div class="figure"><img src="media/image19.jpg" alt="Pelod si nato čebela s srednjo nogo postrga s hrbta." class="graphic"/><div class="caption">Pelod si nato čebela s srednjo nogo postrga s hrbta.</div></div><div class="pagebreak" id="pb.20"> [20] </div><div class="figure"><img src="media/image20.jpg" alt="Čebele in njihove rastlinske gostiteljice so se v razvoju medsebojno&#xA;                        prilagodile. Prašniki gozdne košeničice () podrgnejo ravno po krtački za prenašanje peloda na&#xA;                        spodnji strani zadka glavate dišavke (), ko ta sega po medičini v cvetu." class="graphic"/><div class="caption">Čebele in njihove rastlinske gostiteljice so se v razvoju medsebojno prilagodile. Prašniki gozdne košeničice (<span style="font-style:italic">Genista sylvestris</span>) podrgnejo ravno po krtački za prenašanje peloda na spodnji strani zadka glavate dišavke (<span style="font-style:italic">Osmia cephalotes</span>), ko ta sega po medičini v cvetu.</div></div><p>Čebele imajo tako kot drugi kožekrilci haplo-diploidno določanje spola. Iz oplojenih jajčec se razvijejo diploidne samice, iz neoplojenih pa haploidni samci. Pravzaprav spol določajo aleli gena, ki morajo biti za razvoj samice različni. Haploidni zarodek, ki ima le en sam niz kromosomov, se razvije v samca. V samca se razvijejo tudi diploidni zarodki z enakima aleloma na homolognih kromosomih, vendar so neplodni. Pri medonosnih čebelah delavke požrejo diploidne ličinke samcev, še preden se ti razvijejo v odrasle živali.</p><p>Ličinke se navadno razvijajo od 1 do 3 tedne in si nato naredijo kokon z izločkom iz svojih žlez, ali pa preprosto otrpnejo. Mnoge vrste v takem stanju prezimijo. Pri drugih</p><div class="pagebreak" id="pb.21"> [21] </div><p>vrstah pa se ličinke preobrazijo prek bube v odrasle osebke, ki prezimijo v svojih celicah. Pri nekaterih vrstah (družina Halictidae in poddružina Xylocopinae) odrasli osebki takoj izletijo, po paritvi pa samice poiščejo zavetje, ki je pogosto kar rodno gnezdo, v katerem prezimijo. Večina vrst ima le eno generacijo v letu (monovoltine vrste), mnoge pa imajo dve (bivoltine vrste). Ni nujno, da ima vrsta enako število generacij na leto na vsem svojem območju razširjenosti. Mnoge vrste, ki so v središčnem območju bivoltine, imajo na severnem robu razširjenosti le eno generacijo, saj je toplo obdobje leta prekratko za dve.</p><p>Pri mnogih čebelah je razvita določena oblika družbenih skupnosti. Če si samice delijo le skupni vhod v gnezdo, vendar vsaka pripravlja svoje celice, njihovo skupnost imenujemo komunsko. Pri evsocialnih vrstah pa samica doživi rojstvo svojih hčera. Te kot neoprašene delavke ostanejo v njenem gnezdu in vanj nosijo hrano, na katero matica leže jajčeca. Včasih ležejo jajčeca tudi delavke in iz neoplojenih jajčec, ki jih matica ne najde in ne požre, se razvijejo samci. Pri nekaterih evsocialnih vrstah iz družine Halictidae obstajajo pred rojstvom prvega zaroda poldružbene (semisocialne) skupnosti samic, ki so si navadno sestre in so vse oprašene. Toda ena med njimi si pribori vodilni položaj in odloži večino jajčec v gnezdu. Ko se razvijejo njene hčerke, sestre napodi. Evsocialne vrste so se neodvisno razvile v družinah Halictidae in Apidae, vendar so vrh razvoja s trajnimi skupnostmi dosegle le v poddružini Apinae.</p><p>Veliko vrst čebel ne pripravlja lastnih gnezd. Namesto tega išče gnezda drugih vrst in v celice, kjer je že pripravljena hrana, odlaga svoja jajčeca. Takim vrstam pravimo kleptoparazitske vrste. Jajčece gostitelja uniči že samica pri odlaganju jajčeca ali pa parazitska ličinka v svojem prvem stadiju, ko ima razvite močne čeljusti. Nato se začne prehranjevati z zalogo, ki jo je zbrala gostiteljica.</p><div class="pagebreak" id="pb.22"> [22] </div><p>Čebele so vrstno najštevilnejše v zmerno toplih sušnih predelih, kot so Sredozemlje, srednja Azija in Kalifornija (Michener 1979). Vzrok za to je manjša vlaga, ki sicer ogroža zaloge peloda in medičine v čebeljih gnezdih. Glive in bakterije, ki se lahko razmnožijo v gnezdih, če vlaga razredči higroskopično medičino, so ena glavnih nevarnosti, ki preti čebelam. V preveč razredčeni hrani se lahko čebelje ličinke utopijo. V sušnih predelih je poleg tega največ raznovrstnega cvetja, ki nudi čebelam hrano. Po predvidevanjih so se cvetnice razvile v sušnih predelih južne celine Gondwane, z njimi pa so se razvile tudi čebele. Medtem ko so se cvetnice dobro prilagodile na vlažno podnebje, naj bi bile čebele še vedno najuspešnejše v svojem prvotnem okolju. Gozdovi vlažnejšega podnebja zmernega pasu so veliko revnejši z rastlinskimi vrstami, ki jih oprašujejo žuželke, kot pa travišča. Kljub veliki raznovrstnosti cvetja v arktični tundri pa je tam zelo malo čebeljih vrst. Vendar so se nekatere vrste čebel prilagodile tudi življenjskim razmeram v visokih gorah in v polarnem krogu. Polilektične ali mnogobralne vrste čebel zbirajo pelod in medičino z različnih vrst rastlin. Čebele s kratkimi jezički sicer lahko pijejo le na cvetovih z lahko dostopnim nektarjem, medtem ko dolgorile čebele obiskujejo predvsem cvetove z globokim cvetnim žrelom. Nekatere vrste čebel pa so specializirane za zbiranje peloda na nekaj ozko sorodnih rastlinskih vrstah. Tako imenovane oligolektične ali malobralne čebele so odvisne od svojih rastlinskih gostiteljic in lahko uspevajo le tam, kjer rastejo. Obratno pa navadno ne velja, saj lahko iste rastline oprašujejo tudi nespecializirane vrste čebel. Obdobje dejavnosti malobralnih vrst je časovno usklajeno z obdobjem cvetenja njihove rastlinske gostiteljice, preostalo leto pa preživijo v mirovanju kot ličinke v gnezdih. Izbirčnost jim zagotavlja varen vir hrane, dokler se razmere v okolju ne spremenijo. Vodi tudi v razvoj velikega števila čebeljih vrst, saj se vsaka prilagaja svojim rastlinam.</p><div class="pagebreak" id="pb.23"> [23] </div><p>Na podlagi podatkov iz Severne Amerike ugotavlja Michener, da je največji odstotek oligolektičnih vrst na območjih, kjer je ob istem času dejavnih največ čebeljih vrst. Največ oligolektičnih vrst je namreč v kalifornijskih puščavah (od 60 do 62 odstotkov), visokih gorah (50 odstotkov) in kalifornijskih območjih s sredozemskim podnebjem (od 40 do 50 odstotkov). Na vzhodu Združenih držav jih je manj kot 28 odstotkov. Michener razlaga visok odstotek oligolektičnih vrst v puščavah in gorah s kratko sezono ugodnega vremena za cvetenje rastlin, zato so vse vrste čebel dejavne istočasno. Z vezanostjo na posamezne vrste rastlin se izognejo tekmovanju za vire hrane. V tropskih predelih, kjer nikoli ne zmanjka cvetja, je zelo malo oligolektičnih vrst. V Francoski Gvajani so jih našli le približno dva odstotka.</p><p>Poleg kleptoparazitskih čebel živi v čebeljih gnezdih še veliko drugih parazitov in komenzalov. Izmed drugih kožekrilcev se v čebeljih gnezdih razvijajo ličinke os mravljaric (Mutillidae), os iz družine Sapygidae, zlatih os (Chrysididae) in nekaterih najezdnikov, med katerimi so v družinah Gasteruptionidae in Leucospidae izključno vrste, ki parazitirajo v čebeljih gnezdih. Samice vseh teh os iščejo čebelja gnezda in vanje odlagajo svoja jajčeca. Samice os mravljaric tudi pičijo čebeljo ličinko, da jo omrtvijo, in nato nanjo odložijo jajčece. Večina ličink se hrani z ličinkami čebel, nekatere tudi z zalogami hrane. Stalni pritisk parazitov je bil verjetno med najmočnejšimi dejavniki, ki so pospeševali razvoj družbenih skupnosti pri čebelah. Z njihovim razvojem je namreč postalo gnezdo bolje branjeno pred vsiljivci. Med osami so tudi plenilci čebel. Ose grebače iz rodov <span style="font-style:italic">Philanthus</span> in <span style="font-style:italic">Cerceris</span> za hrano svojim ličinkam lovijo odrasle čebele.</p><p>V čebeljih gnezdih parazitirajo muhe iz družin Bombyliidae, Drosophilidae in Sarcophagidae. Samice odložijo jajčeca v gnezdo ali pred vhod vanj, njihove ličinke pa se nato hranijo z zalogo hrane v gnezdu, včasih tudi s čebeljimi ličinkami.</p><div class="pagebreak" id="pb.24"> [24] </div><div class="figure"><img src="media/image21.jpg" alt="Hrbtonosec () zabada svojo&#xA;                        leglico skozi les v gnezdo samotarske čebele v njem.Čmrljevka () je muha trepetavka,&#xA;                        zelo podobna čmrljem. Jajčeca odlaga v gnezda čmrljev, v katerih se&#xA;                        razvijajo njene ličinke." class="graphic"/><div class="caption">Hrbtonosec (<span style="font-style:italic">Leucospis dorsigera</span>) zabada svojo leglico skozi les v gnezdo samotarske čebele v njem.</div><div class="caption">Čmrljevka (<span style="font-style:italic">Volucella bombylans</span>) je muha trepetavka, zelo podobna čmrljem. Jajčeca odlaga v gnezda čmrljev, v katerih se razvijajo njene ličinke.</div></div><div class="pagebreak" id="pb.25"> [25] </div><p>Muhe debeloglavke (Conopidae) pa na cvetovih čakajo odrasle čebele. Ob priložnosti nanje odložijo svoje jajčece, njihova ličinka pa se nato razvija v telesu odrasle čebele. Ličinke nekaterih vrst muh trepetavk (Syrphidae) živijo v gnezdih čmrljev, kjer se v glavnem hranijo z odpadki, včasih pa tudi s čebeljimi ličinkami.</p><p>Med hrošči so pomembni zajedavci samotarskih čebel v družinah Meloidae in Cleridae. Ličinke priščnjakov (Meloidae) se na cvetovih oprimejo čebel, ki jih odnesejo v svoja gnezda. Tam nato med razvojem pojedo vsebino gnezda. Ličinke čebeljih volkov (<span style="font-style:italic">Trichodes</span>) iz družine Cleridae pa morajo najti čebelje gnezdo same. Tudi one nato pojedo njegovo vsebino.</p><p>V čebeljih gnezdih živijo tudi nekatere vrste pršic. Večina se jih hrani z ostanki peloda in iztrebki ter čebelam ne škodijo. Nekatere vrste pa sesajo hemolimfo čebel. V zadnjem času je čebelarstvo močno prizadela pršica <span style="font-style:italic">Varroa destructor</span>, ki se je na medonosno čebelo preselila s svoje dotedanje gostiteljice, azijske čebele (<span style="font-style:italic">Apis cerana</span>). Pri njej parazitira le na zalegi trotov in ne naredi veliko škode. Pri novi gostiteljici pa napada tudi ličinke delavk in odrasle čebele ter lahko močno oslabi družine. V gnezdih čmrljev lahko najdemo tudi predatorske pršice, ki se hranijo z drugimi vrstami pršic v čmrljevem gnezdu. Nekatere vrste pršic pa so za čebele celo koristne. Ker se hranijo z bakterijami in glivicami, ki so največja nevarnost za čebeljo zalego, preprečujejo okužbe v gnezdu. Pri nekaterih afriških in indijskih vrstah lesnih čebel (rod <span style="font-style:italic">Xylocopa</span>) se je razvilo svojevrstno sožitje med čebelami in pršicami, ki so znane izključno iz čebeljih gnezd. Čebele imajo v prvem zadkovem členu razvito posebno kamrico (acinarium), v kateri</p><div class="pagebreak" id="pb.26"> [26] </div><div class="figure"><img src="media/image22.jpg" alt="Rakovičasti pajek s plenom, samico peščinske čebele ( sp.)." class="graphic"/><div class="caption">Rakovičasti pajek s plenom, samico peščinske čebele (<span style="font-style:italic">Andrena</span> sp.).</div></div><p>prenašajo pršice iz rodu <span style="font-style:italic">Dinogamasus</span>. Pršice ležejo jajčeca na čebelje bube, kjer se njihove ličinke hranijo s kožnimi izločki in verjetno preprečujejo glivične okužbe (Madel, 1975). Tudi druge vrste pršic se oprimejo čebel, da jih te prenesejo iz starega gnezda v novega na njihovih telesih.</p><p>Na cvetovih prežijo na čebele rakovičasti pajki (Thomisidae). Pred večino ptičev so čebele bolj ali manj varne zaradi strupenega žela. Vendar pa ta ne moti nekaterih vrst, kot je čebelar (<span style="font-style:italic">Merops apiaster</span>). Nekateri sesalci in ptiči uničujejo čebelja gnezda. Med najusodnejšimi je človek, ki lahko okolje tako spremeni, da čebelam onemogoča preživetje.</p><div class="listhead"><span style="font-weight:bold">Literatura</span></div><ul class="listBibl"><li><div class="biblfree">Madel, G. 1975: Vergesellschaftung der Milbenart Dinogamasus villosior mit der ostafrikanischen Holzbiene Xylocopa flavorufa. Entomologica Germanica, 1: 144–150.</div></li><li><div class="biblfree">Michener, C. D. 1979: Biogeography of the Bees. Annals of the Missouri Botanical Garden, 66: 277–347.</div></li></ul></div></div></body></html>