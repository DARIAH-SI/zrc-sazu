<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Raznovrstnost divjih čebel</title><meta name="author" content="Andrej Gogala"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Raznovrstnost divjih čebel</span></h1><div class="ss1" id="index-body.1_div.9"><div class="pagebreak" id="pb.70"> [70] </div><p>Čebele so večini ljudi poznane po domačih medonosnih čebelah in čmrljih, večina ostalih vrst, ki večinoma živijo samotarsko, je širši javnosti bolj ali manj neznana. A čebele so po številu vrst med najbolj raznovrstnimi kožekrilci. Po celem svetu jih je približno 20.000 vrst. Z osami grebačami jih druži struktura telesa, predvsem oblika pronotuma, hrbtnega dela prvega člena oprsja. Od njih se razlikujejo po organih za nošnjo peloda. Čebele so se lahko razvile šele potem, ko so se v srednjem zemeljskem veku razvile rastline kritosemenke. Te so na svoje cvetove vabile žuželke, da so jih opraševale. Čebele so bile pri tem delu veliko bolj učinkovite od hroščev in mnogih drugih žuželk. Mnogi rastlinski cvetovi so zato postali po obliki prilagojeni čebelam in njihovi spolni organi so postali varneje skriti pred čeljustmi grizočih žuželk. Žal je prvotni razvoj čebel zavit v skrivnost, saj poznamo en sam fosilni primerek čebele iz srednjega zemeljskega veka (mezozoika). Čebelo vrste <span style="font-style:italic">Cretotrigona prisca</span> so našli v jantarju iz New Jerseyja v Združenih državah Amerike, ki je nastal v pozni kredni dobi. To pa ni kakšna primitivna čebela, temveč delavka družbeno živeče vrste, pripadnice skupine neželatih čebel. Te so danes razširjene v tropskih predelih, nekoč pa so živele tudi v Evropi. Ker zbirajo drevesno smolo in jo skupaj z voskom iz svojih žlez uporabljajo pri gradnji gnezd, ni naključje, da so najdene v jantarju, fosilizirani smoli. Vsa današnja raznovrstnost čebel se je očitno razvila zelo hitro po njihovem pojavu, ko so imele na voljo veliko ekoloških niš.</p><p>Veliko čebeljih vrst obiskuje le cvetove določene rastlinske družine, rodu ali celo ene same vrste. Prilagoditve so lahko morfološke, še pogosteje pa predvsem vedenjske. Glede na razmere v okolju pa se stopnja izbirčnosti lahko spreminja. Izbirčne vrste lahko ob pomanjkanju njihove izbrane hrane</p><div class="pagebreak" id="pb.71"> [71] </div><div class="figure"><img src="media/image60.jpeg" alt="Laponska peščinska čebela () na&#xA;                        cvetu borovnice. Ta je njena izbrana hranilna rastlina skoraj povsod, kjer&#xA;                        živi." class="graphic"/><div class="caption">Laponska peščinska čebela (<span style="font-style:italic">Andrena lapponica</span>) na cvetu borovnice. Ta je njena izbrana hranilna rastlina skoraj povsod, kjer živi.</div></div><p>obiskujejo tudi drugačne cvetove in počasi lahko postanejo neizbirčne. Zanimiv primer za tak razvoj sem našel tudi v Sloveniji. Laponske peščinske čebele (<span style="font-style:italic">Andrena lapponica</span>) so znane po tem, da obiskujejo cvetove borovnic in nekaterih drugih vresnic po Evropi. V osrednji Sloveniji in v Alpah sem jih našel le na cvetovih borovnic. Presenečen sem bil, ko sem raziskoval čebele na Snežniku, naši najvišji nealpski gori. Na Snežniku so laponske peščinske čebele pogoste, čeprav borovnice tam sploh ne rastejo. Obiskujejo tako različne rastlinske cvetove, kot so vrbove mačice in popon (<span style="font-style:italic">Helianthe­ mum</span>). Ta zemljepisno ločena populacija boreomontanske vrste na južnem robu razširjenosti je očitno postala polilektična, kot pravimo vrstam, ki niso izbirčne. Smo priča razvoju nove vrste ali preobrazbi obstoječe? Kdo ve. Vidnih razlik v morfologiji nisem opazil. Je pa zanimivo, da je Ebmer tudi</p><div class="pagebreak" id="pb.72"> [72] </div><div class="figure"><img src="media/image61.jpeg" alt="Laponskapeščinskačebelana Snežnikuniizbirčna. Zbira tudi pelod popona ()." class="graphic"/><div class="caption">Laponskapeščinskačebelana Snežnikuniizbirčna. Zbira tudi pelod popona (<span style="font-style:italic">Helianthemum</span>).</div></div><p>v avstrijskih Alpah opazoval laponske peščinske čebele na poponu in vrbi. Vrsta se torej lahko prilagodi razmeram v okolju.</p><p>Skupno število v Sloveniji kdajkoli najdenih čebeljih vrst dosega število 563. To ne pomeni, da toliko vrst še danes živi v državi. Med njimi jih je bilo mnogo najdenih le enkrat ali dvakrat, nekatere poznamo po enem samem primerku. Te vrste so verjetno le občasni gostje, ki v zanje ugodnih letih razširijo svoje območje razširjenosti. Slovenija je na meji razširjenosti mnogih sredozemskih vrst. Nekatere smo nekaj let zapored redno opazovali, jih pogrešili za nekaj let in jih nato spet našli. V tem primeru gre za naravno nihanje v številčnosti in razširjenosti populacij, na katere vplivajo vremenske razmere in številčnost različnih zajedavcev.</p><div class="pagebreak" id="pb.73"> [73] </div><p>Vremenske razmere se lahko od leta do leta močno razlikujejo. Več sušnih poletij zapored je zelo neugodno vplivalo na mnoge poleti dejavne čebelje vrste. Nekaj na Krasu nekoč pogostih vrst, ki sem jih po letu 2006 pogrešil, sem kasneje našel v predelih z nekoliko vlažnejšo mikroklimo, kakršna je v dolini hudournika Raše, ali na višji nadmorski višini, recimo na Slavniku. Ta primer nam nazorno prikazuje pomen velikosti območij z ohranjeno naravo za obstanek vrst. Te se lahko ob ekstremnih vremenskih razmerah ohranijo le v zatočiščih. Kadar je suša, so to vlažnejše doline in vrhovi, ob drugačnih vremenskih razmerah pa druga območja. Če neko zaščiteno območje, v katerem želimo ohraniti redke vrste, ni dovolj veliko, da bi vsebovalo tudi taka potencialno pomembna zavetišča, se vrste v našem rezervatu na dolgi rok ne morejo ohraniti.</p><p>Raznovrstnost čebel je posebej visoka v Sredozemlju in podobnih toplih in zmerno sušnih okoljih. Število vrst v Evropi močno upada od sredozemskega juga proti severu celine. Že zaradi tega lahko pričakujemo, da bo večina novo odkritih vrst pri nas sredozemskih. Toda vseeno se sprašujemo, če pretežno toplejše podnebje v zadnjih letih ni vzrok za širjenje teh vrst proti severu. Za nekatere vrste to lahko trdimo. Vzhodnomediteranska vrsta čmrlja <span style="font-style:italic">Bombus haematurus </span>se je razširila v srednjo Evropo iz Panonske nižine. Ker so čmrlji razmeroma dobro poznani, je možnost, da bi to značilno vrsto v preteklosti spregledali, neznatna. V Sloveniji jo je prvi opazil in fotografiral leta 2007 Janez Grad v Dolu pri Ljubljani, kasneje pa je primerek blizu Ormoža ujel Aljaž Jenič. O peščinski čebeli vrste <span style="font-style:italic">Andrena albopunctata</span> je E. Graeffe leta 1902 zapisal, da živi le v južni Istri. V Sloveniji sem jo našel prvič leta 1999 v Sečoveljskih solinah, kasneje pa še na več krajih v Istri in na Krasu. Za ostale vrste težje trdimo, da so v Sloveniji novi priseljenci, čeprav bi mnoge, ki smo jih v zadnjih letih našli na Kraškem robu, to lahko bile. A za nekaj</p><div class="pagebreak" id="pb.74"> [74] </div><p>vrst imamo dokaze, da so bile tu že prej. V zbirki sem namreč našel primerke iz prejšnjih let, ki niso bili pravilno določeni. Vpliv temperature na razvoj je dobro raziskan pri vrsti <span style="font-style:italic">Megachile rotundata</span>, ki jo gojijo za opraševanje lucerne in je poleg domače čebele najbolje raziskana vrsta (Dorn in Weber, 1988). V Sloveniji živi v submediteranskem, subpanonskem in predalpskem območju, torej tam, kjer je povprečna letna temperatura višja od 8 <sup>o</sup>C. Diapavza pri njej poteka v stadiju dorasle ličinke, ki se spomladi zabubi in preobrazi v odraslo čebelo. Toda preobrazba poteka le pri temperaturah, ki so višje od 19 <sup>o</sup>C. Pri nižjih temperaturah ličinke ostanejo v diapavzi in poginejo po dveh letih, če ne dočakajo ugodne temperature v naslednji sezoni. Ličinke poginejo tudi, če se temperatura zviša nad 40 <sup>o</sup>C ali pa pade pod -30 <sup>o</sup>C. Temperature pod ničlo ličinke zdržijo le, če se prej nekaj časa privajajo nizkim temperaturam blizu 0 <sup>o</sup>C. Med dokončno preobrazbo mora ugodna temperatura trajati dalj časa. Pri stalni temperaturi 30 <sup>o</sup>C traja preobrazba do izleganja od 21 do 24 dni. Če je temperatura nižja, poteka preobrazba dalj časa.</p><p>Kraški rob je območje, izjemno bogato s čebeljimi vrstami, in prostor, kjer sem v zadnjih letih prvič našel več vrst. Posebej izjemno je pobočje pod Kavčičem nad Rakitovcem. Ob skalnem robu, tik ob meji s Hrvaško, sem na le nekaj metrih razdalje našel kar tri nove vrste. Med njimi je bila tudi endemična, pred tem le po nekaj primerkih iz sosednjih držav poznana istrska žagorožka (<span style="font-style:italic">Melitta tomentosa</span>). Že leto pred prvo najdbo žagorožk sem na istem mestu fotografiral samico znoske iz rodu <span style="font-style:italic">Hoplitis</span> pri zapiranju gnezda v suhem robidinem steblu. Ko sem v letu 2009 tam našel še samce, sem ugotovil, da gre za meni nepoznano vrsto. Ni je bilo v nobenem izmed ključev za določanje vrst. Šele po pregledu literature sem odkril, da gre verjetno za vrsto podrodu <span style="font-style:italic">Mic­ reriades</span>. Do prave določitve pa sem prišel šele po opozorilu strokovnjaka za to skupino, da je bila leta 2005 opisana</p><div class="pagebreak" id="pb.75"> [75] </div><div class="figure"><img src="media/image62.jpeg" alt=" Listorezka vrste  na ozkolistni&#xA;                        nokoti ()." class="graphic"/><div class="caption">Listorezka vrste <span style="font-style:italic">Megachile rotundata</span> na ozkolistni nokoti (<span style="font-style:italic">Lotus tenuis</span>).</div></div><div class="figure"><img src="media/image63.jpeg" alt=" Samica znoske vrste  pri&#xA;                        zapiranju gnezda v votlem steblu robide." class="graphic"/><div class="caption">Samica znoske vrste <span style="font-style:italic">Hoplitis mazzuccoi</span> pri zapiranju gnezda v votlem steblu robide.</div></div><div class="pagebreak" id="pb.76"> [76] </div><p>vzhodnomediteranska vrsta tega podrodu, <span style="font-style:italic">Hoplitis mazzu­ ccoi, </span>in ločena od njene zahodnomediteranske sorodnice. Naši primerki pripadajo ravno tej, od Avstrije in Slovaške do Turčije razširjeni vrsti. Ker o življenjskih navadah vrste še ni bilo nič znanega, so moja opazovanja pomembna, žal pa nisem zanesljivo ugotovil, s katero snovjo gradi svoja gnezda. Le domnevam lahko, da je to pesek oziroma ilovica. V letu 2009 sem ob tako imenovanih Istrskih vratih našel še peščinske čebele vrste <span style="font-style:italic">Andrena nuptialis</span>, ki so zbirale pelod ametistaste možine (<span style="font-style:italic">Eryngium amethystinum</span>). Tudi te vrste v Sloveniji še nismo poznali in se je prav lahko v toplejših letih k nam razširila iz Hrvaške.</p><p>Če je težko zanesljivo trditi, da je neka vrsta nova priseljenka, je še težje dokazati, da je vrsta izginila. Če je ne najdemo, je morda le nismo iskali ob pravem času. A pri vrstah, ki obiskujejo le cvetove izbranih vrst rastlin in jih v času cvetenja neuspešno iščemo več let zapored, smo lahko skoraj gotovi, da je tam več ni. Tako je s Cerkniškega jezera in Ljubljanskega barja po nekajletnih poletnih sušah izginila črnikasta žagorožka (<span style="font-style:italic">Melitta nigricans</span>), ki obiskuje cvetove krvenke (<span style="font-style:italic">Lythrum salicaria</span>) na močvirnih območjih. Zelo sem bil vesel, ko sem primerke te vrste v letu 2008 našel na Radenskem polju pri Grosuplju, v kasnejših letih pa sem jo ponovno opazil tudi na Barju. Žagorožka vrste <span style="font-style:italic">Melitta dimi­ diata </span>obiskuje cvetove metuljnic iz rodu <span style="font-style:italic">Onobrychis </span>(turška detelja). Edino najdišče vrste v Sloveniji je Jarški prod ob reki Savi pri Črnučah. Zadnja najdba je iz leta 1995, zato sklepam, da je vrsta v Sloveniji izumrla. S čebelami bogato območje ob Savi pri Ljubljani je žal postalo odlagališče gradbenih in drugih odpadkov in kaže iz leta v leto slabšo podobo.</p><p>Okolje mora zadostiti več potrebam čebelje vrste hkrati, da ta lahko živi na nekem območju. Podnebne razmere morajo vrsti ustrezati. V okolju mora biti primeren prostor, kjer čebela zgradi sebi primerno gnezdo. Blizu tega gnezdi-</p><div class="pagebreak" id="pb.77"> [77] </div><div class="figure"><img src="media/image64.jpeg" alt="Črnikasta žagorožka () je v&#xA;                        zadnjih letih izginila v delu svojega nekdanjega območja. Posnetek je z&#xA;                        Radenskega polja, kjer se je ohranila. Obiskuje cvetove krvenke in zbira&#xA;                        njen delno zeleni pelod." class="graphic"/><div class="caption">Črnikasta žagorožka (<span style="font-style:italic">Melitta nigricans</span>) je v zadnjih letih izginila v delu svojega nekdanjega območja. Posnetek je z Radenskega polja, kjer se je ohranila. Obiskuje cvetove krvenke in zbira njen delno zeleni pelod.</div></div><p>šča mora biti dovolj hranilnih rastlin, ki jih vrsta obiskuje. Poleg vsega tega pa nekatere vrste (družina Megachilidae) potrebujejo gradivo, ki ga uporabljajo za gradnjo gnezd. Če le eden izmed teh pogojev manjka, vrsta ne more živeti v danem območju. Včasih je nujno, da se različni tipi vegetacije prepletajo in stikajo. Tako mnogo vrst čebel gnezdi v starem odmrlem lesu, ki ga najde v starih drevesnih sestojih. Hrano pa, nasprotno, nabira le na rastlinah, ki cvetijo izključno na traviščih. Če za gradnjo zarodnih celic v gnezdu uporablja smolo, potrebuje v bližini tudi sestoj iglavcev, ki smolo izločajo. Gozdni robovi, ki mejijo na travišča, so zato za te čebele nujen življenjski prostor, brez katerega ne morejo preživeti.</p><p>Dalmatinska dišavka (<span style="font-style:italic">Hoplitis dalmatica</span>) je primer čebele, ki ima še posebej veliko zahtev (Westrich, 1996). Gnezdi le</p><div class="pagebreak" id="pb.78"> [78] </div><div class="figure"><img src="media/image65.jpeg" alt="Samec dalmatinske dišavke () na&#xA;                        ilirskem grabljišču ()." class="graphic"/><div class="caption">Samec dalmatinske dišavke (<span style="font-style:italic">Hoplitis dalmatica</span>) na ilirskem grabljišču (<span style="font-style:italic">Knautia illyirica</span>).</div></div><p>v skalnih razpokah, ki so tako ozke, da živali, večje od nje, ne morejo vanje. Gnezdo zgradi iz prežvečenih koščkov listov popona (<span style="font-style:italic">Helianthemum</span>), zarodne celice pa obloži s cvetnimi listi rdečecvetnih rastlin, npr. lana (<span style="font-style:italic">Linum tenuifolium</span>) ali krvomočnice (<span style="font-style:italic">Geranium sanguineum</span>). Pelod, s katerim se hranijo ličinke, nabira izključno na rastlinah iz družine Dipsacaceae, npr. <span style="font-style:italic">Knautia</span> ali <span style="font-style:italic">Scabiosa</span>. Da bi vrsta lahko gnezdila, mora torej v bližini ozkih skalnih razpok na sončnih krajih najti kar tri različne, a točno določene vrste rastlin. Ni čudno, da je vrsta zelo redka. Pri nas živi predvsem na travnatih gorah Primorske in Notranjske.</p><p>Divje čebele se vsekakor različno odzivajo na spremembe v okolju. Nekaterim gre bolje, drugim slabše, v splošnem pa lahko rečemo, da so močno ogrožene. Nekoč je človek s svojim vplivom celo pomagal pri širjenju čebeljih vrst. Ustvarjal</p><div class="pagebreak" id="pb.79"> [79] </div><p>je travnike in pašnike, kjer so čebele našle hrano na bogato cvetočih rastlinah. V lesenih zgradbah in slamnatih strehah je bilo na voljo dovolj možnosti za gnezdenje. Nekaj povsem drugega je sodobno kmetijstvo. Na travnikih rastejo le trave, ki so vetrocvetke in čebelam ne nudijo hrane. Zgradbe so betonske. Za zatiranje škodljivcev se uporabljajo insekticidi, ki morijo tudi divje čebele. Nekdanji pašniki se zaraščajo. Širjenje pozidanih površin pa napreduje vedno hitreje. V južnem Sečuanu na Kitajskem so zaradi prevelike uporabe pesticidov v osemdesetih letih preteklega stoletja čebele poginile. Zato morajo hruškova drevesa opraševati ročno, kar je zamudno in zahtevno delo. Američani so izračunali, da bi pri njih tako delo stalo približno 90 milijard dolarjev.</p><div class="listhead"><span style="font-weight:bold">Literatura</span></div><p id="index-bibl-d36e1959"><div class="biblfree">Benjamin, A., B. McCallum 2008: A world without bees. Guardian Books, London, 298 str.</div></p><p id="index-bibl-d36e1961"><div class="biblfree">Dorn, M., D. Weber 1988: Die Luzerne-Blattschneiderbiene und ihre Verwandten in Mitteleuropa. Neue Brehm-Bücherei 582, Wittenberg.</div></p><p id="index-bibl-d36e1963"><div class="biblfree">Engel, M. S. 2000: A new interpretation of the oldest fossil bee (Hymenoptera: Apidae). American Museum Novitates, 3296, 11 str.</div></p><p id="index-bibl-d36e1965"><div class="biblfree">Gogala, A. 2009a: Mediterranean bee species, newly recorded in Slovenia (Hymenoptera: Apoidea). Acta entomologica slovenica, 17 (1): 73–78.</div></p><p id="index-bibl-d36e1967"><div class="biblfree">Gogala, A. 2009b: <span style="font-style:italic">Hoplitis mazzuccoi</span> (Schwarz &amp; Gusenleitner) in Slovenia and <span style="font-style:italic">Micreriades</span> species of the East Adriatic coast (Hymenoptera: Megachilidae). Acta entomologica slovenica, 17 (2): 93–98.</div></p><p id="index-bibl-d36e1975"><div class="biblfree">Jenič, A., A. Gogala, J. Grad 2010: <span style="font-style:italic">Bombus haematurus</span> (Hymenoptera: Apidae), new species in the Slovenian bumblebee fauna. Acta entomologica slovenica, 18 (2): 168–170.</div></p><p id="index-bibl-d36e1980"><div class="biblfree">Westrich, P. 1996: Habitat requirements of central European bees and the problems of partial habitats. V: Matheson A., et al.: The conservation of bees. Academic Press, London.</div></p></div></div></body></html>