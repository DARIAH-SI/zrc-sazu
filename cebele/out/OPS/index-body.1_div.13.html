<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Razvoj družbenosti pri žuželkah</title><meta name="author" content="Andrej Gogala"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Razvoj družbenosti pri žuželkah</span></h1><div class="ss1" id="index-body.1_div.13"><div class="pagebreak" id="pb.106">106</div><p>Družbene skupnosti mravelj, medonosnih čebel, čmrljev, os in termitov so od nekdaj budile zanimanje in navduševale človeka. Delitev dela in sodelovanje osebkov pri skrbi za rast in razvoj skupnosti sta ga spominjala na odnose v človeški družbi. Vendar pa obstaja pomembna razlika med družbeno visoko razvitimi žuželkami in našo družbo. Medtem ko je večina ljudi plodnih in se razmnožujejo, je večina osebkov v družini žuželk jalovih in nimajo potomcev. Razmnožujejo se le samci in plodne samice, ki jih je zelo malo. Praviloma je v eni žuželčji družini le ena plodna samica, ki je mati vsem delavkam v gnezdu in tudi mladim spolnim osebkom, ki se v družini pojavijo le v določenem letnem času. Delavke so običajno samice, ki pa jajčnikov praviloma nimajo razvitih in vse svoje življenje skrbijo za skupnost in negujejo svoje mlajše sestre in brate ter mater, ki večino časa le odlaga nova jajčeca. Obstoj neplodnih delavk je že Charles Darwin uvrstil med najtežje probleme, ki jih mora pojasniti njegova teorija evolucije oziroma naravnega odbiranja, kot jo je imenoval sam. Kako so se lahko pri jalovih osebkih razvile lastnosti, ki jih ločijo od spolnih osebkov, če vendar ne zapustijo potomstva in svojih genov ne morejo prenesti na naslednjo generacijo?</p><p>Kako to, da delavke požrtvovalno skrbijo za svojo družino in se odpovejo lastnemu razmnoževanju?</p><p>V preteklih desetletjih se je uveljavila teorija odbiranja sorodstva (kin selection theory), ki jo je leta 1964 utemeljil britanski biolog W. D. Hamilton. Prava družbenost (evsocialnost), ki jo opredeljujeta delitev na spolne osebke in neplodne delavke ter skupno življenje vsaj dveh generacij, se je pri žuželkah razvila vsaj 12-krat in kar 11-krat pri kožekrilcih (Hymenoptera). Torej je sklepal, da mora neka značilnost kožekrilcev spodbujati razvoj družbenosti. Posebnost kožekril-</p><div class="pagebreak" id="pb.107">107</div><p>cev je način določanja spola osebkov. Samci se namreč razvijejo iz neoplojenih jajčec in so haploidni, imajo le en niz kromosomov, podedovanih po materi, in ne dveh kot samice, ki podedujejo en niz po materi in drugega po očetu. Zaradi tega vse sestre podedujejo enake očetove gene, le po materinih genih se lahko razlikujejo med seboj. V povprečju so njihovi geni enaki v 75 odstotkih. Če imajo samice čebel, mravelj ali os hčerke, imajo te povprečno le 50 odstotkov njihovih genov. Torej naj bi bilo zanje bolje, da pomagajo sestram, ki so jim bolj sorodne kot hčere.</p><p>Teorija se je verjetno prijela zato, ker uporablja matematiko, ta pa je značilna za znanosti, ki lahko vse izračunajo, še preden je pojav opazovan (fizika). Biologiji pogosto očitajo, da ni prava znanost, če temelji le na opazovanjih. Toda teorija odbiranja sorodstva ima mnogo pomanjkljivosti. Matica se lahko pari z več samci, zato so njene hčerke (delavke) manj sorodne med seboj. Vendar to dejstvo za teorijo ni usodno. Lahko si namreč predstavljamo, da se je parjenje z več samci razvilo šele potem, ko se je družbenost že razvila. Omogoča namreč večjo prilagodljivost družine, saj se različne delavke različno odzivajo na spremembe v okolju.</p><p>Pomembnejše je, da so le sestre kožekrilskim samicam sorodnejše kot hčere. Ko ima mlada matica potomce, so ti sestram stare matice manj sorodni, kot bi jim bile njihove lastne hčere. Potomci skupnosti, za katero delavke požrtvovalno skrbijo, torej njim niso sorodnejši, kot bi bili, če bi jih delavke zaplodile same. Le naslednja generacija pa je pomembna za evolucijo.</p><p>Kljub na prvi pogled privlačni teoriji tudi ni mogoče ugotoviti, kakšen naj bi bil selekcijski mehanizem, ki bi med potomci družine izbiral take, ki bi bolje sodelovali med seboj le zaradi sorodnosti. Če so si sestre zelo sorodne, je v najboljšem primeru vseeno, katera izmed njih bo imela potomce. Tiste, ki skrbijo za druge in same ne ležejo jajčec, ne more-</p><div class="pagebreak" id="pb.108">108</div><p>jo vplivati na lastnosti prihodnje generacije. Potomce bodo zapustile tiste, ki se kljub sorodnosti vseeno razmnožujejo, torej so najmanj prilagojene družbenemu življenju. To pa ne vodi v razvoj družbenosti. Poleg tega se je prava družbenost z jalovimi delavkami in delavci razvila tudi pri termitih, v spužvah živečih rakih in celo pri sesalcih slepih kužetih, ki imajo diploidne samce.</p><p>Parjenje med ozko sorodnimi partnerji vodi v izgubo genske raznolikosti v populaciji, kar onemogoča prilagajanje na spremembe v okolju. Genske bolezni se pri potomcih lažje izrazijo, saj je več možnosti, da sta oba starša nosilca enake genske napake. Do enakih posledic bi prišlo tudi v družbi, ki bi med svoje člane pripuščala le najbližje sorodnike in izločala vse ostale. Brez genske raznolikosti ni evolucije, zato bi se razvoj take skupnosti končal. Odbiranje sorodstva nima selekcijske prednosti.</p><p>Skupna lastnost vseh živali, ki živijo v evsocialnih skupnostih, ni način določanja spola, temveč gradnja gnezd oziroma prebivališč, v katerih prebivajo in skrbijo za potomce. Mravlje, čebele, ose, termiti in slepa kužeta gradijo zapletene rove, satje, celo več metrov visoke zgradbe in svoja gnezda gradijo v duplinah ali votlinah, ki jih v naravi pogosto primanjkuje. Za gradnjo gnezd porabijo živali, ki gradijo gnezda, večino svojega časa in energije. Gnezda varujejo potomce in jim omogočajo varnejše prve življenjske korake. Taka gnezda je treba varovati pred zajedavci, tatovi zbrane hrane in vsiljivci. To je možno le v skupnosti, v kateri samo del članov zapušča gnezdo zaradi zbiranja hrane. Zasnova novega gnezda pa je zahteven in nevaren posel zaradi pomanjkanja primernih prostorov, plenilcev na prostem in velike porabe energije, ki jo mora v gradnjo vložiti samica. Več kot polovica mladih samic samotarskih čebel pogine, preden zgradi svoje gnezdo. Torej je zanje bolje, če lahko uporabijo že zgrajeno gnezdo. Mnoge vrste čebel in os so zato razvile kleptopa-</p><div class="pagebreak" id="pb.109">109</div><p>razitsko življenje (tatinsko zajedavstvo). Ne gradijo lastnih gnezd, temveč svoja jajčeca podtikajo v gnezda drugih vrst, tako kot kukavice. Pri nekaterih vrstah pa se samice vračajo v rodna gnezda in skrbijo za potomstvo svoje matere ali sestre. Nastanejo družbene skupnosti.</p><p>Pri tem ima pomembno vlogo način določanja spola pri kožekrilcih. Samice lahko namreč jajčeca med izleganjem oplodijo s shranjeno spermo in se iz njih izležejo samice, ali pa odložijo neoplojene in tako zaležejo samce. Torej lahko vplivajo na spol potomcev. Samice družbenih vrst kožekrilcev v začetni stopnji razvoja družine izlegajo le oplojena jajčeca. Samice, ki se razvijejo iz njih, ostanejo neoprašene, ker ne najdejo samcev, zato kot delavke ostanejo v rodnem gnezdu. Samci se razvijejo iz neoplojenih jajčec šele tedaj, ko je družina številčna in oplodijo mlade matice, ki kasneje zasnujejo nove družine.</p><p>Med čebelami lahko najdemo več oblik družbenosti. Najenostavnejše je komunsko življenje. Samice si delijo skupni vhod v gnezdo, v njem pa vsaka pripravlja svoje zarodne celice in na pripravljeno hrano odloži svoja jajčeca. Kvazisocialne skupnosti so podobne, vendar samice sodelujejo pri oskrbi zarodnih celic s hrano. V semisocialnih (poldružbenih) skupnostih pa si ena med njimi pridobi vodilni položaj. Ponavadi je to največja samica, ki si dominantnost pribori s fizično premočjo. Ostaja v gnezdu, ga varuje in preiskuje zarodne celice. Če v njih najde jajčece sostanovalke, ga požre in na njegovo mesto odloži svoje jajčece. Tako poskrbi, da zaplodi skoraj vse potomce v svoji skupnosti, v kateri druge samice, ki so pogosto njene sestre, letajo na pašo po pelod in medičino. Komunsko življenje, kvazisocialnost in semisocialnost lahko razumemo tudi kot stopnje razvoja, ki vodi k visoko razvitim evsocialnim skupnostim. Tak razvoj pa ni nujen, lahko zastane na določeni stopnji ali se celo povrne k samotarskemu življenju samic, odvisno od razmer v okolju,</p><div class="pagebreak" id="pb.110">110</div><div class="figure"><img src="media/image79.png" alt=" Zlatonoga brazdarka () je&#xA;                        samotarska vrsta.Brazdarka vrste  se skuša&#xA;                        vrniti v gnezdo, a ji to stražarka ne dovoli. Matice te vrste same zasnujejo&#xA;                        gnezdo, pozneje pa v njem kot delavke služijo njene hčere." class="graphic"/><div class="caption">Zlatonoga brazdarka (<span style="font-style:italic">Lasioglossum xanthopus</span>) je samotarska vrsta.</div><div class="caption">Brazdarka vrste <span style="font-style:italic">Lasioglossum malachurum</span> se skuša vrniti v gnezdo, a ji to stražarka ne dovoli. Matice te vrste same zasnujejo gnezdo, pozneje pa v njem kot delavke služijo njene hčere.</div></div><div class="pagebreak" id="pb.111">111</div><div class="figure"><img src="media/image80.jpeg" alt=" Delavke obrobljenih brazdark () izletavajo iz podzemnega gnezda. Vrsta živi v večletnih&#xA;                        evsocialnih družinah z velikim številom delavk." class="graphic"/><div class="caption">Delavke obrobljenih brazdark (<span style="font-style:italic">Lasioglossum marginatum</span>) izletavajo iz podzemnega gnezda. Vrsta živi v večletnih evsocialnih družinah z velikim številom delavk.</div></div><p>ki vplivajo na vsako vrsto po svoje. Med vitkimi čebelami (Halictidae) je veliko samotarskih vrst in takih z različnimi oblikami družbenosti. Pri njih se je družbeno življenje razvilo večkrat in se večkrat vrnilo k samotarskemu življenju, saj si drugače ni mogoče razlagati, da je skoraj v vsakem od večjih rodov vitkih čebel nekaj družbenih in nekaj samotarskih vrst.</p><p>Vrsta <span style="font-style:italic">Halictus rubicundus</span> je družbeno prilagodljiva, saj obstajajo populacije te vrste, v katerih samice tvorijo družbene skupnosti in populacije, v katerih živijo samotarsko</p><div class="pagebreak" id="pb.112">112</div><div class="figure"><img src="media/image81.jpeg" alt=" Obrobljena brazdarka se s tovorom peloda vrača v svoje gnezdo." class="graphic"/><div class="caption">Obrobljena brazdarka se s tovorom peloda vrača v svoje gnezdo.</div></div><div class="figure"><img src="media/image82.jpeg" alt=" Samec obrobljene brazdarke na gnezdišču." class="graphic"/><div class="caption">Samec obrobljene brazdarke na gnezdišču.</div></div><div class="pagebreak" id="pb.113">113</div><p>(Field <span style="font-style:italic">et al</span>., 2010). Spomladi vsaka samica skoplje gnezdilni rov in vzredi zarod približno šestih osebkov. V samotarskih populacijah mlade samice po oprašitvi prezimijo in spomladi zasnujejo svoje gnezdo. V družbenih populacijah pa nekatere ostanejo v rodnih gnezdih in pomagajo pri vzreji drugega zaroda svoje matere. V Britaniji in na Irskem so populacije na severu in v gorah samotarske, medtem ko so južne populacije v nižinah družbene. Raziskovalci so prenesli samice iz družbenih populacij na območje, kjer njihove vrstnice gnezdijo samotarsko. Tudi preseljene samice so v novem okolju vzredile samotarsko živeče hčerke, ki so odšle na prezimovanje. Nato so opravili preselitve v nasprotni smeri. Polovica samic samotarske populacije, preseljene na območje družbeno živeče populacije, je vzredila družbene skupnosti samic, ki so vzrejale drugi zarod. Genska primerjava odraslih osebkov in ličink je pokazala, da je le ena od samic v družbenih gnezdih mati novemu zarodu. V manjšem številu gnezd je bila to ustanoviteljica gnezda, v ostalih pa njena najstarejša hči. Tudi nekaj gnezd, v katerih je ustanoviteljica umrla pred izleganjem njenega zaroda, je ena izmed mladih samic uporabila za vzrejo svojega zaroda. To so bila samotarska gnezda, vendar druga v istem letu, kar na območju samotarskih populacij prav tako niso nikoli opazovali. Družbenost je torej pri tej vrsti odvisna od dolžine toplega letnega obdobja. Kjer je kratko, živijo čebele samotarsko. Če pa je daljše, se razvijejo družbene skupnosti.</p><p>Ključen pogoj za razvoj skupnosti z jalovimi delavkami je dosežek dominantnih samic v semisocialnih skupnostih, da zaplodijo vse potomce v svojih gnezdih. Matice v evsocialnih družinah morajo namreč, ker so edine, ki prenašajo gene na potomstvo, s svojimi geni določati tudi lastnosti bodočih jalovih delavk in ne le prihodnjih spolnih osebkov. Tako matice kot delavke imajo vse gene, ki omogočajo razvoj osebka v matico ali delavko. Kateri geni se bodo v določenem osebku</p><div class="pagebreak" id="pb.114">114</div><p>izrazili, je odvisno od razmer v okolju, v katerem se razvijajo: od razpoložljive hrane, feromonov matice ali pač zgolj fizičnega nasilja dominantne samice, ki pri delavkah povzroča stres. Zadnja možnost je najprimitivnejša in jo v razvoju običajno kmalu zamenja vpliv kemičnih snovi, ki jih izloča matica – feromonov. Podobno poteka razvoj mnogoceličnega organizma iz oplojene jajčne celice. Vse z delitvijo nastale celice imajo iste gene, vendar postanejo nekatere kožne celice, druge jetrne, tretje živčne in tako naprej, vse pod vplivom snovi, ki jih izločajo sosednje celice. Tudi zato lahko na evsocialno skupnost gledamo kot na nadorganizem (superorganizem). Ta pojem je že leta 1911 uvedel W. M. Wheeler.</p><p>Semisocialne skupnosti najpogosteje opazujemo kot stopnjo v razvoju družine vitkih čebel, na primer grintovčank (<span style="font-style:italic">Halictus scabiosae</span>). Tu sestre prezimijo v rodnem gnezdu in ga spomladi obnovijo. Ena med njimi postane funkcionalna matica. Ko v gnezdu dorasejo njene hčerke, ki prevzamejo vlogo delavk, svojih sester ne spusti več v gnezdo. Nekatere med njimi si skopljejo novo gnezdo v bližini in kmalu se jim pridružijo sostanovalke, ki se jim ne ljubi kopati rova. Kmalu nastane nova semisocialna skupnost, medtem ko je v starem gnezdu nastala prava družbenost (evsocialnost) z jalovimi neoprašenimi delavkami nove generacije.</p><p>Skrb za zarod ima zelo pomembno vlogo v razvoju evsocialnih skupnosti. Nekatere samotarske čebele, recimo male lesne čebele (rod <span style="font-style:italic">Ceratina</span>), ne zaprejo zarodnih celic in odidejo kot druge samotarske vrste, temveč stražijo gnezdo in skrbijo za zarod. Čistijo celice ali prinašajo novo hrano. Tako skupnost imenujemo subsocialno (poddružbeno). Pri nekaterih vrstah kakšna od hčera ostane v gnezdu svoje matere kot delavka. Male lesne čebele uvrščamo v družino Apidae, tako kot čmrlje in medonosne čebele, zato nam morda prikazujejo pot, ki je vodila do skupnosti, kakršne poznamo pri družbenih vrstah.</p><div class="pagebreak" id="pb.115">115</div><div class="figure"><img src="media/image83.jpeg" alt="Pri naših vrstah iz rodu  še niso našli&#xA;                        družbenih skupnosti. Največja vrsta tega rodu je . Na sliki samica na panonskem osatu ()." class="graphic"/><div class="caption">Pri naših vrstah iz rodu <span style="font-style:italic">Ceratina</span> še niso našli družbenih skupnosti. Največja vrsta tega rodu je <span style="font-style:italic">Ceratina chalcites</span>. Na sliki samica na panonskem osatu (<span style="font-style:italic">Cirsium pannonicum</span>).</div></div><p>Če ima le ena od samic v skupnosti monopol nad razmnoževanjem, se lahko začnejo v genomu njenih potomcev kopičiti spremenjeni geni, ki določajo vedenje in telesno zgradbo delavk, kot tudi tisti, ki določajo lastnosti spolnih osebkov. Delavke se od matic pogosto ne ločijo le po vedenju, temveč tudi po velikosti, barvi, telesni obliki in drugih lastnostih. Pri mnogih mravljah obstaja celo več kast delavk, ki se ločijo po velikosti, obliki in vedenju.</p><p>Med tekmovanjem z drugimi družinami (skupnostmi) iste vrste za vire hrane ter ob bolj ali manj uspešni gradnji gnezd in njihovem varovanju poteka naravno odbiranje. Lahko rečemo, da poteka izbor med bolje in slabše prilagojenimi družinami ali pa med boljšimi in slabšimi geni njihovih matic ter samcev, ki so jih oprašili. Če se osredotočimo na prvi vidik, govorimo o odbiranju skupin (group selection),</p><div class="pagebreak" id="pb.116">116</div><p>drugi vidik pa nam pove, da se odbira pravzaprav le genome spolnih osebkov. Če je tako, so delavke le avtonomni, od telesa ločeni organi matice. Altruisti (nesebičneži) niso postali po lastni izbiri, temveč zato, ker je to koristno za skupnost, ali bolje povedano, njihovim staršem zagotavlja uspešnejše razmnoževanje.</p><p>Za konec se povrnimo k Darwinu. Kljub temu, da ni vedel ničesar o načinih dedovanja, je v svoji knjigi O nastanku vrst (1859) pravilno razložil nastanek jalovih delavk in razlik med njimi. Zapisal je: <span style="font-style:italic">… verjamem, da je naravno odbiranje z vplivanjem na plodne starše moglo izoblikovati vrsto, ki je redno zalegala jalovke, bodisi samo velike, bodisi majhne, ali končno, skupino delavk iste velikosti in zgradbe, hkrati pa še drugo skupi­ no delavk, z drugačno velikostjo in zgradbo …</span></p><p>V človeški družbi ni prišlo do obvezne delitve na osebke, ki se razmnožujejo, in na tiste, ki jim pomagajo, ne da bi se sami razmnoževali. Nastavki za razvoj v tej smeri pa vendarle obstajajo. Moški z več spolnimi hormoni so drznejši in agresivnejši, zato imajo več možnosti, da si pridobijo vodilni položaj v družbi. Vodilni položaj jim daje več možnosti za razmnoževanje. Menda je velik del evrazijskega prebivalstva potomcev Džingis-kana. Potrtost po drugi strani zmanjšuje količino spolnih hormonov v organizmu in preprečuje razmnoževanje. Vedno več parov je neplodnih, zato ima vse pomembnejšo vlogo oploditev z medicinsko pomočjo. Potrtosti je več med ljudmi nižjih slojev v družbi, ti ljudje pa so tudi bolj izpostavljeni kemikalijam v hrani in okolju, ki delujejo podobno kot ženski spolni hormoni in moškim zmanjšujejo verjetnost oploditve.</p><div class="pagebreak" id="pb.117">117</div><div class="listhead"><span style="font-weight:bold">Literatura</span></div><p id="index-bibl-d36e2469"><div class="biblfree">Darwin, Ch. 2009 (1859): O nastanku vrst z delovanjem naravnega odbiranja ali ohranjanje prednostnih ras v boju za preživetje. Založba ZRC, Ljubljana, 421 str.</div></p><p id="index-bibl-d36e2471"><div class="biblfree">Field, J., R. J. Paxton, A. Soro, C. Bridge 2010: Cryptic plasticity underlies a major evolutionary transition. Current Biology, 20: 1–4.</div></p><p id="index-bibl-d36e2473"><div class="biblfree">Gogala, A. 1991: Initiation of new nests in a social bee, <span style="font-style:italic">Halictus scabiosae </span>Rossi (Hymenoptera: Halictidae). Opuscula zoologica fluminensia, 67: 1–7.</div></p><p id="index-bibl-d36e2478"><div class="biblfree">Gogala, A. 2010: Razvoj družbenosti pri žuželkah. Proteus, 73 (4): 150–155.</div></p><p id="index-bibl-d36e2480"><div class="biblfree">O'Toole, Ch., A. Raw 1991: Bees of the World. Blandford, London, 192 str.</div></p><p id="index-bibl-d36e2482"><div class="biblfree">Wilson, D. S., E. O. Wilson 2007: Rethinking the theoretical foundation of sociobiology. The Quarterly review of Biology, 82 (4): 327–348.</div></p></div></div></body></html>