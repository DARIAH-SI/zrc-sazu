<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Taksonomija in sistematika čebel</title><meta name="author" content="Andrej Gogala"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Taksonomija in sistematika čebel</span></h1><div class="ss1" id="index-body.1_div.2"><div class="pagebreak" id="pb.8">8</div><p>Čebele pripadajo redu kožekrilcev (Hymenoptera), ki je med najraznovrstnejšimi redovi žuželk. V okviru tega reda pripadajo podredu ozkopasih os (Apocrita) in infraredu želatih os (Aculeata). Ozkopase ose imajo močno zožitev telesa med prvim in drugim členom zadka. Prvi člen zadka je postal negibljivo povezan z oprsjem in ga imenujemo propodeum ali priprsje. Želate ose pa imajo leglico preoblikovano v želo, orožje za lov plena in obrambo. Želo je povezano s strupnimi žlezami. Pri osah izloček omrtviči plen, pri čebelah pa služi preganjanju ali uničevanju napadalcev.</p><p>Kožekrilci so žuželke s popolno preobrazbo. Medtem ko imajo rastlinske ose prosto gibajoče se ličinke, so ličinke želatih os brez nog in povsem odvisne od staršev, ki jim preskrbijo hrano. Najbližji sorodniki čebel so ose grebače, ki za hrano svojemu zarodu lovijo živalski plen. Čebele so v svojem razvoju živalski plen zamenjale s pelodom in medičino ali cvetnimi olji, ki jih najdejo na cvetovih rastlin kritosemenk. Te so se razvile v kredi in v tem obdobju srednjega zemeljskega veka so se razvile tudi čebele. Toda številnejši fosilni ostanki čebel so ohranjeni le iz mnogo poznejšega obdobja. Tedaj so bile razvite že vse današnje družine in tudi mnogi rodovi. Zanimivo je, da je enako evolucijsko pot ubrala tudi skupina os iz družine Vespidae, poddružina Masarinae. Tudi te so prešle z mesojedega na vegetarijanski način življenja in zbirajo pelod in medičino za svoje potomstvo. Toda bile so veliko manj uspešne od čebel in so pri nas zastopane z eno samo vrsto, medeno oso (<span style="font-style:italic">Celonites abbreviatus</span>).</p><p>Starejši avtorji so vse čebele združevali v družino Apidae, Michener (1944) pa je čebele razdelil v šest družin. Od tedaj naprej se je delitev na več družin splošno uveljavila, vprašljivo je bilo le njihovo število. Ker pa se je uveljavilo združeva-</p><div class="pagebreak" id="pb.9">9</div><p>nje vseh os grebač v eno samo družino (Sphecidae), je prišlo do neravnovesja v klasifikaciji. Gauld in Bolton (1988) sta zato čebele spet združila v eno samo družino in jih skupaj z grebačami povezala v naddružino Apoidea. Zelo malo je namreč znakov, ki čebele na splošno ločijo od grebač. Vsi ti znaki so le prilagoditve na zbiranje peloda. Tako so dlake pri čebelah vsaj na nekaterih delih telesa resaste, da lažje zadržijo pelod, prvi členi stopalc na zadnjih nogah pa so podaljšani in sploščeni. Z njimi čebele strgajo pelod s telesa.</p><p>Strokovnjaki, ki preučujejo posamezne skupine čebel, združitve v eno samo družino niso sprejeli, saj bi se tako podrla njihova nižja klasifikacija. Goulet in Huber (1993) sta zato obdržala delitev čebel na enajst družin, poddružine os grebač pa dvignila na raven družin. Vse skupaj sta združila v naddružino Apoidea, ki jo delita na neformalni skupini Apiformes (čebele) in Spheciformes (ose grebače). Engel (2005) je opozoril, da ima ime Anthophila prednost pred imenom Apiformes, saj je starejše. Uporabil ga je že Latreille leta 1804. Ime pomeni »ljubitelji cvetja«, zato je za čebele zelo primerno. V grobem čebele delimo na kratkorile in dolgorile čebele.</p><p>Prve imajo kratek jeziček ali rilček, druge dolgega. Jeziček je podaljšana spodnja ustna, s katero čebele ližejo medičino v cvetovih. Prekrit je z dlačicami, da se ga medičina bolje oprime. Obdan je z drugim parom čeljusti, ki tvori cev, po kateri medičina teče v usta.</p><p>Razvrščanje živih bitij v sistematske skupine temelji na prisotnosti ali odsotnosti določenih znakov ali lastnosti. Prisotnost koškov na zadnjih golenih priča o sorodnosti medonosnih čebel, čmrljev in drugih čebel s koški, ki jih zato združujemo v družino Apidae. Ostale dolgorile čebele, ki pelod prenašajo na nogah, vendar ne v koških, temveč v čopih dlak, smo združevali v družino Anthophoridae. Vendar se čebele s koški niso razvile iz skupnega prednika obeh družin, temveč so nekaterim članicam nekdanje družine Anthopho-</p><div class="pagebreak" id="pb.10">10</div><div class="figure"><img src="media/image11.jpeg" alt="Na cvetu lepljive kadulje počiva zakrinkana čebela vrste , pripadnica družine opnark (Colletidae)." class="graphic"/><div class="caption">Na cvetu lepljive kadulje počiva zakrinkana čebela vrste <span style="font-style:italic">Hylaeus communis</span>, pripadnica družine opnark (Colletidae).</div></div><p>ridae bolj sorodne, kot so te ostalim članicam iste družine. Družina Anthophoridae torej ni vključevala vseh potomcev svojih prednikov. Taka sistematska skupina je parafiletična in za sodobno sistematiko ni sprejemljiva, saj naravnega razvoja ne prikazuje pravilno. Roig-Alsina in Michener (1993) sta zato čebele iz nekdanje družine Anthophoridae vključila v družino Apidae, ki sta ji pridružila tudi do tedaj samostojno družino Ctenoplectridae, družino Fideliidae pa sta pridružila družini Megachilidae. Po njuni klasifikaciji, ki ji sledimo tudi v tej knjigi, čebele uvrščamo v osem družin, od katerih jih šest živi v Evropi. To so Colletidae, Halictidae, Andrenidae,</p><div class="pagebreak" id="pb.11">11</div><div class="figure"><img src="media/image12.jpeg" alt="Ena najpogostejših vitkih čebel (Halictidae) je vrsta , ki ni izbirčna in obiskuje tudi tevje&#xA;                            ()." class="graphic"/><div class="caption">Ena najpogostejših vitkih čebel (Halictidae) je vrsta <span style="font-style:italic">Lasioglossum fulvicorne</span>, ki ni izbirčna in obiskuje tudi tevje (<span style="font-style:italic">Hacquetia epipactis</span>).</div></div><p>Melittidae, Megachilidae in Apidae. Zadnji dve družini obsegata dolgorile čebele, ostale so družine kratkorilih čebel.</p><p>Alexander in Michener (1995) pa sta v filogenetski raziskavi kratkorilih čebel ugotovila, da je družina Melittidae parafiletična, ker so se iz nje razvile dolgorile čebele. Zato sta družino Melittidae razdelila v več družin. Po njuni klasifikaciji poleg družine Melittidae v ožjem smislu obstajata tudi družini Dasypodidae in Meganomiidae. Prvi dve sta zastopani tudi v Evropi in Sloveniji. Poleg tega sta nekdanjo družino Oxaeidae kot poddružino pridružila družini Andrenidae. Po njuni klasifikaciji torej ločimo devet družin čebel, od ka-</p><div class="pagebreak" id="pb.12">12</div><div class="figure"><img src="media/image13.png" alt=" Dvobarvna peščinarka () se prebudi&#xA;                        že v zgodnji pomladi in obiskuje prve cvetove, med katerimi je tudi pasja&#xA;                        čebulica (). Rod Andrena je najobsežnejši rod&#xA;                        družine Andrenidae in vseh čebel v Evropi. Samec Dufourjeve kožuhaste čebele () odletava s cveta skrečnika (). Lepo se vidi njegovo dolgo sesalo, značilno za dolgorile&#xA;                        čebele, kakršne so pripadnice družine Apidae." class="graphic"/><div class="caption">Dvobarvna peščinarka (<span style="font-style:italic">Andrena bicolor</span>) se prebudi že v zgodnji pomladi in obiskuje prve cvetove, med katerimi je tudi pasja čebulica (<span style="font-style:italic">Gagea</span>). Rod Andrena je najobsežnejši rod družine Andrenidae in vseh čebel v Evropi.</div><div class="caption">Samec Dufourjeve kožuhaste čebele (<span style="font-style:italic">Anthophora dufourii</span>) odletava s cveta skrečnika (<span style="font-style:italic">Ajuga</span>). Lepo se vidi njegovo dolgo sesalo, značilno za dolgorile čebele, kakršne so pripadnice družine Apidae.</div></div><div class="pagebreak" id="pb.13">13</div><div class="figure"><img src="media/image14.jpeg" alt=" Zvončična žagorožka () med&#xA;                        dežjem počiva na suhem, v cvetu zvončice, svoje hranilne rastline.&#xA;                        Melittidae so majhna, a zanimiva družina čebel." class="graphic"/><div class="caption">Zvončična žagorožka (<span style="font-style:italic">Melitta haemorrhoidalis</span>) med dežjem počiva na suhem, v cvetu zvončice, svoje hranilne rastline. Melittidae so majhna, a zanimiva družina čebel.</div></div><p>terih jih v Evropi živi sedem. Njuna razdelitev družine Melittidae ni bila potrjena v vseh poznejših raziskavah in ostaja vprašljiva. Raziskava Danfortha in sodelavcev iz leta 2006 pa celo predpostavlja, da so se Melittidae med prvimi ločile od ostalih čebel, tako kratko kot dolgorilih. Dasypodainae, med katere uvrščamo čebele hlačarke, naj bi se ločile prve in bile tako sestrska skupina vsem ostalim čebelam. Tega raziskava Micheza in sodelavcev (2009), ki upošteva tako molekulske kot morfološke podatke, ni potrdila, a tudi ne ovrgla.</p><div class="pagebreak" id="pb.14">14</div><div class="figure"><img src="media/image15.jpeg" alt="Obsežni družini znosk (Megachilidae) pripada tudi zlata dišavka (). Gnezdi v praznih polžjih hišicah in&#xA;                        najraje obiskuje cvetove metuljnic, kot je turška detelja ()." class="graphic"/><div class="caption">Obsežni družini znosk (Megachilidae) pripada tudi zlata dišavka (<span style="font-style:italic">Osmia aurulenta</span>). Gnezdi v praznih polžjih hišicah in najraje obiskuje cvetove metuljnic, kot je turška detelja (<span style="font-style:italic">Onobrychis</span>).</div></div><p>Divje čebele so postale zelo zanimiva skupina zaradi svojega pomena pri opraševanju rastlin, ki je tudi gospodarsko pomembno. Toda vsi, ki se skušajo ukvarjati z njimi, močno pogrešajo novejšo določevalno literaturo. Za srednjo Evropo je najnovejši določevalni ključ za vse rodove Schmiedeknechtov iz leta 1930. V njem seveda manjkajo mnoge pozneje opisane vrste in večina sredozemskih. Za celotno Evropo je objavil ključe za določanje Friese (1894–1901), vendar ni uspel obdelati vseh rodov. Novejši ključi obravnavajo posamezne rodove, podrodove ali skupine vrst ali pa so zemljepisno omejeni na posamezne države, kot so Švica, Nemčija ali Avstrija. Kdor želi določati vrste divjih čebel, mora zato zbrati obsežno literaturo.</p><div class="pagebreak" id="pb.15">15</div><div class="listhead"><span style="font-weight:bold">Literatura</span></div><p id="index-bibl-d36e799"><div class="biblfree">Alexander, B. A., C. D. Michener 1995: Phylogenetic Studies of the Families of Short-Tongued Bees (Hymenoptera: Apoidea). The University of Kansas Science Bulletin, 55: 377–424.</div></p><p id="index-bibl-d36e801"><div class="biblfree">Engel, M. S. 2005: Family-group names for bees (Hymenoptera: Apoidea). American Museum Novitates, 3476: 33 str.</div></p><p id="index-bibl-d36e803"><div class="biblfree">Gauld, I., B. Bolton 1988: The Hymenoptera. Oxford University Press, Oxford.</div></p><p id="index-bibl-d36e805"><div class="biblfree">Goulet, H., J. T. Huber 1993: Hymenoptera of the world: An identification guide to families. Canada Communication Group, Ottawa.</div></p><p id="index-bibl-d36e807"><div class="biblfree">Michener, C. D. 1944: Comparative external morphology, phylogeny, and a classification of the bees (Hymenoptera). Bulletin of the American Museum of Natural History, 82: 151–326.</div></p><p id="index-bibl-d36e809"><div class="biblfree">Michez, D., S. Patiny, B. N. Danforth 2009: Phylogeny of the bee family Melittidae (Hymenoptera: Anthophila) based on combined molecular and morphological data. Systematic Entomology, 34: 574–597.</div></p><p id="index-bibl-d36e811"><div class="biblfree">Roig-Alsina, A., C. D. Michener 1993: Studies of the Phylogeny and Classification of Long-Tongued Bees (Hymenoptera: Apoidea). The University of Kansas Science Bulletin, 55: 123–173.</div></p></div></div></body></html>