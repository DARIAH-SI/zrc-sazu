<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Kukavičje čebele</title><meta name="author" content="Andrej Gogala"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Kukavičje čebele</span></h1><div class="ss1" id="index-body.1_div.7"><div class="pagebreak" id="pb.55"> [55] </div><p>Nekatere čebelje vrste ne pripravljajo lastnih gnezd. Iščejo gnezda drugih, pogosto sorodnih čebel ter vanje odlagajo svoja jajčeca. Ker je njihovo vedenje podobno vedenju ptic kukavic, jim pravimo kukavičje čebele. Vsaka vrsta zajeda le pri eni ali nekaj sorodnih gostiteljicah. Njihova ličinka se izleže pred ličinko gostiteljice, jo umori in se nato prehranjuje s pripravljeno zalogo hrane v celici. Krvave čebele (<span style="font-style:italic">Sphecodes</span>) pa uničijo jajčece gostiteljice že med obiskom njihovega gnezda. Rod z največ vrstami kukavičjih čebel so pohajkovalke (<span style="font-style:italic">Nomada</span>), ki so zelo podobne osam. Letajo nizko nad tlemi in preiskujejo kraje, kjer bi lahko gnezdile njihove žrtve. Koničaste čebele (<span style="font-style:italic">Coelioxys</span>) imajo koničast zadek, ki se končuje v ost, ki jo tvorijo zadnji zadkovi obročki. Z njo samice koni-</p><div class="figure"><img src="media/image45.jpeg" alt="Na gnezdišču peščinskih čebel vrste&#xA;                        lahko vidimo tudi&#xA;                        osam podobne pohajkovalke vrste ,&#xA;                        ki svoja jajčeca odlagajo v njihova gnezda." class="graphic"/><div class="caption">Na gnezdišču peščinskih čebel vrste <span style="font-style:italic">Andrena vaga </span>lahko vidimo tudi osam podobne pohajkovalke vrste <span style="font-style:italic">Nomada lathburiana</span>, ki svoja jajčeca odlagajo v njihova gnezda.</div></div><div class="pagebreak" id="pb.56"> [56] </div><div class="figure"><img src="media/image46.jpeg" alt=" Pohajkovalka vrste  zapušča rov&#xA;                        svoje gostiteljice, peščinske čebele .&#xA;                        Na zadku in zadnji nogi vidimo rumen pelod, ki se je pohajkovalke prijel med&#xA;                        odlaganjem jačec." class="graphic"/><div class="caption">Pohajkovalka vrste <span style="font-style:italic">Nomada integra</span> zapušča rov svoje gostiteljice, peščinske čebele <span style="font-style:italic">Andrena humilis</span>. Na zadku in zadnji nogi vidimo rumen pelod, ki se je pohajkovalke prijel med odlaganjem jačec.</div></div><div class="figure"><img src="media/image47.jpeg" alt=" Koničasta čebela () ima&#xA;                        koničast zadek, s katerim prebode steno celice v gnezdu gostiteljske&#xA;                        vrste." class="graphic"/><div class="caption">Koničasta čebela (<span style="font-style:italic">Coelioxys polycentris</span>) ima koničast zadek, s katerim prebode steno celice v gnezdu gostiteljske vrste.</div></div><div class="pagebreak" id="pb.57"> [57] </div><div class="figure"><img src="media/image48.jpeg" alt="&#xA;                         je tatinska zajedavka v gnezdih čebel&#xA;                        zidark ( in )." class="graphic"/><div class="caption"><span style="font-style:italic">Stelis nasuta</span> je tatinska zajedavka v gnezdih čebel zidark (<span style="font-style:italic">Megachile parietina</span> in <span style="font-style:italic">M. pyrenaica</span>).</div></div><p>častih čebel predrejo stene celic v gnezdih njihovih sorodnic čebel listorezk (<span style="font-style:italic">Megachile</span>) in odložijo jajčece.</p><p>Vitke čebele iz rodov <span style="font-style:italic">Halictus </span>in <span style="font-style:italic">Lasioglossum </span>kopljejo svoja gnezda v tla in jih opremijo s pelodom in medičino, s katerima se hranijo njihove ličinke. Parazitsko živeče krvave čebele poiščejo gnezdo vitke čebele in na pripravljene zaloge hrane znesejo svoja jajčeca. Vitke in krvave čebele so sorodne. Gotovo so tudi prednice krvavih čebel nekoč pripravljale lastna gnezda. Kako so prešle na parazitsko življenje?</p><p>Med opazovanjem dogajanja v gnezdih vitkih čebel vrste <span style="font-style:italic">Halictus scabiosae</span> so me presenetili osebki, ki so letali od gnezda do gnezda in skušali zlesti v katerega izmed njih. Njihovo obnašanje je bilo nenavadno podobno obnašanju parazitskih čebel, ki iščejo gnezda svojih gostiteljic. Toda to so bili osebki iste vrste kot osebki v gnezdih.</p><div class="pagebreak" id="pb.58"> [58] </div><div class="figure"><img src="media/image49.png" alt=" Solinske kukavičje čebele ()&#xA;                        zajedajo pri solinskih čebelah ().Nepovabljena gostja pri kožuhastih čebelah vrste  je kukavičja čebela &#xA;                    " class="graphic"/><div class="caption">Solinske kukavičje čebele (<span style="font-style:italic">Pasites maculatus</span>) zajedajo pri solinskih čebelah (<span style="font-style:italic">Pseudapis bispinosa</span>).</div><div class="caption">Nepovabljena gostja pri kožuhastih čebelah vrste <span style="font-style:italic">Anthophora retusa</span> je kukavičja čebela <span style="font-style:italic">Melecta luctuosa.</span></div></div><div class="pagebreak" id="pb.59"> [59] </div><div class="figure"><img src="media/image50.jpeg" alt=" Krvava čebela vrste  zapušča&#xA;                        gnezdo gostiteljice, vitke čebele vrste ." class="graphic"/><div class="caption">Krvava čebela vrste <span style="font-style:italic">Sphecodes puncticeps</span> zapušča gnezdo gostiteljice, vitke čebele vrste <span style="font-style:italic">Lasioglossum puncticolle</span>.</div></div><p>Med prebiranjem člankov drugih opazovalcev življenja čebel sem zasledil, da so podobno letanje nekaterih osebkov od gnezda do gnezda opazili tudi pri drugih vrstah vitkih čebel, na primer pri vrsti <span style="font-style:italic">Lasioglossum malachurum.</span> Pri tej vrsti so tovrstni osebki skušali iz gnezda izgnati čebelo, ki ga je izkopala. Če jim je to uspelo, so si prihranili naporno kopanje in začeli so znašati hrano za lastno potomstvo. Lahko si predstavljamo, da so podobno živele tudi prednice parazitskih krvavih čebel. Ko so izgnale lastnico iz gnezda, v katerem je že bila pripravljena zaloga hrane, je verjetno niso zavrgle, temveč so jo uporabile za razvoj lastnega potomstva.</p><div class="pagebreak" id="pb.60"> [60] </div><p>Nato so nekatere izmed njihovih potomk prenehale izganjati lastnice gnezd. Le še pritihotapile so se vanje in odložile svoja jajčeca. To pa je že življenjski slog krvavih čebel. Toda za razvoj posebne vrste, ki bi živela izključno na zajedavski način, je potrebna tudi osamitev, ki bi preprečevala križanje med parazitsko živečimi in gnezdečimi osebki dotlej enotne vrste. Ta ni mogoča, dokler oboji živijo v istih gnezdih. Ko so zajedavsko živeči osebki začeli odlagati svoja jajčeca tudi v gnezda čebel druge vrste, čeprav sorodne, je bil omogočen razvoj posebne kleptoparazitske vrste. Če so na njihovem območju izumrli njihovi gnezdeči vrstniki, je bila potrebna izolacija vzpostavljena.</p></div></div></body></html>