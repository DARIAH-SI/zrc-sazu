<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Gnezdenje</title><meta name="author" content="Andrej Gogala"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Gnezdenje</span></h1><div class="ss1" id="index-body.1_div.6"><div class="pagebreak" id="pb.47"> [47] </div><p>Čebele gnezdijo na različne načine. Mnoge skopljejo rove v tla, druge pa poiščejo primerne luknje v lesu, denimo zapuščene rove lesovrtih hroščev, razpoke med kamenjem ali votla rastlinska stebla. Večina vrst celice v gnezdu premaže z lastnim izločkom, čebele znoske iz družine Megachilidae pa jih obložijo z blatom, peskom, kašo iz zgrizenega listja, rastlinsko smolo, koščki rastlinskih listov ali rastlinsko volno, postrgano s kosmatih rastlin. Nekatere vrste iz teh snovi gradijo prostostoječe celice v skalnih vdolbinah ali na vejah. Najprvotnejše znoske (Megachilidae) prebivajo v puščavskih predelih. Svojih celic v pesku ne obložijo z ničemer, saj to v sušnih razmerah ni potrebno. Tudi čebele tesarke (<span style="font-style:italic">Lit­ hurgus</span>), ki so v naših krajih zastopane z dvema vrstama, svojih v les zvrtanih rovov ne oblagajo. Načeloma pa je treba v vlažnejših predelih zaloge peloda in medičine zaščititi pred vlago. Čebele smolarke iz rodu <span style="font-style:italic">Heriades</span> uporabljajo smolo za zarodne celice v lesu ali steblih, smolarke lončarke (<span style="font-style:italic">Anthidi­ ellum</span>) pa iz smole oblikujejo lončke, ki jih prilepijo na kamne ali rastline. Vrsta <span style="font-style:italic">Trachusa byssina</span>, ki gnezdi v tleh, poleg smole uporablja tudi koščke rastlinskih listov. Listorezke (<span style="font-style:italic">Megachile</span>) s čeljustmi izrezujejo koščke listov z rastlin in jih nosijo v svoja gnezda, kjer z njimi obložijo zarodne celice. Dišavke (<span style="font-style:italic">Hoplitis</span> in <span style="font-style:italic">Osmia</span>) liste zgrizejo v kašo, s katero gradijo predelne stene v gnezdih, nekatere vrste pa tudi cela gnezda v skalnih razpokah. Čebele zidarke iz podrodu <span style="font-style:italic">Hoplitis</span> istoimenskega rodu in podrodu <span style="font-style:italic">Chalicodoma</span> iz rodu <span style="font-style:italic">Megachile</span> gradijo prostostoječa gnezda iz blata in peska, prilepljena na kamne. Več sosednjih celic še dodatno obložijo s peskom. Male zidarke (<span style="font-style:italic">Hoplitis</span>) včasih za svoje gnezdo uporabijo staro zapuščeno gnezdo velike zidarke (<span style="font-style:italic">Chalicodoma</span>). Kleščarke (<span style="font-style:italic">Chelostoma</span>) in gadovčeva zidarka (<span style="font-style:italic">Hoplitis adunca</span>)</p><div class="pagebreak" id="pb.48"> [48] </div><div class="figure"><img src="media/image36.jpeg" alt=" Velika kleščarka () prinaša tovor&#xA;                        rdečega grabljiščevega peloda v rov v starem lesu senika na planini." class="graphic"/><div class="caption">Velika kleščarka (<span style="font-style:italic">Chelostoma grande</span>) prinaša tovor rdečega grabljiščevega peloda v rov v starem lesu senika na planini.</div></div><div class="figure"><img src="media/image37.jpeg" alt=" Solinska čebela () gnezdi v&#xA;                        tleh. V svoj rov je prinesla tovor rumenega peloda." class="graphic"/><div class="caption">Solinska čebela (<span style="font-style:italic">Pseudapis bispinosa</span>) gnezdi v tleh. V svoj rov je prinesla tovor rumenega peloda.</div></div><div class="pagebreak" id="pb.49"> [49] </div><div class="figure"><img src="media/image38.jpeg" alt="Rdečedlaka dišavka () na svoji&#xA;                        polžji hišici." class="graphic"/><div class="caption">Rdečedlaka dišavka (<span style="font-style:italic">Osmia rufohirta</span>) na svoji polžji hišici.</div></div><p>uporabljajo blato za gnezda v rovih v lesu. Čebele volnarke (<span style="font-style:italic">Anthidium</span>) strgajo dlačice s kosmatih rastlin in s to rastlinsko volno obložijo celice za svoje ličinke. Gnezdo zaprejo s kamenčki in drugimi snovmi.</p><p>Rdečedlake dišavke (<span style="font-style:italic">Osmia rufohirta</span>) in še nekatere vrste dišavk si za gnezdo izberejo prazno polžjo hišico. Znotraj jo obložijo s kašo iz zgrizenega listja, s katero označijo tudi zunanjost hišice. Nato vanjo znosijo pelod in medičino, odložijo jajčece in gnezdo zaprejo z zgrizenim listjem in peskom. Hišico nato odkotalijo med rastlinje, kjer jo dobro skrijejo. Njihov trud je lahko zaman, če gnezdo najde zajedalska zlata osa. Medtem ko je lastnica na paši, zleze v hišico in vanjo odloži svoje jajčece. Iz njega izlegla ličinka se prehranjuje s hrano, ki jo je zbrala čebela, njeno ličinko pa umori. Dvobarvne dišavke (<span style="font-style:italic">Osmia bicolor</span>) svojo polžjo hišico zakrijejo z borovimi iglicami, ki jih najdejo v okolici.</p><div class="pagebreak" id="pb.50"> [50] </div><div class="figure"><img src="media/image39.png" alt=" Dvobarvna dišavka () z borovimi&#xA;                        iglicami zakrije polžjo hišico z gnezdom.Trizoba dišavka () listje zgrize&#xA;                        v kašo, s katero gradi celice v gnezdu." class="graphic"/><div class="caption">Dvobarvna dišavka (<span style="font-style:italic">Osmia bicolor</span>) z borovimi iglicami zakrije polžjo hišico z gnezdom.</div><div class="caption">Trizoba dišavka (<span style="font-style:italic">Hoplitis tridentata</span>) listje zgrize v kašo, s katero gradi celice v gnezdu.</div></div><div class="pagebreak" id="pb.51"> [51] </div><div class="figure"><img src="media/image40.jpeg" alt=" Za zaprtje vhoda v gnezdo čebela volnarka () poišče primerne kamenčke." class="graphic"/><div class="caption">Za zaprtje vhoda v gnezdo čebela volnarka (<span style="font-style:italic">Anthidium manicatum</span>) poišče primerne kamenčke.</div></div><p>Različne vrste čebel so posebno gosto naseljene na krajih, kjer v naravi pride do motenj v sicer sklenjenem vegetacijskem pokrovu. Na takih krajih namreč lažje najdejo prostor za svoja gnezda (Westrich, 1996). Bregovi rek, steze, jase, nastale s padcem dreves, zemeljski plazovi, čistine, nastale po požaru, vse to so motnje v okolju, ki so jim čebele prilagojene tako, da jih s pridom izkoristijo za gnezdenje v tleh ali odmrlem lesu in s pašo na cvetočih rastlinah, ki zrastejo na novo odprtih površinah. Z izsekavanjem drevja je torej človek skozi stoletja vračal naravo v zgodnejše stopnje zaraščanja, ki so čebelam posebej ugodne, in oponašal naštete naravne spremembe. Zidovi so postali nadomestna gnezdišča</p><div class="pagebreak" id="pb.52"> [52] </div><div class="figure"><img src="media/image41.jpeg" alt=" Bledoroga zidarka () na svojem&#xA;                        gnezdu v skalni vdolbinici." class="graphic"/><div class="caption">Bledoroga zidarka (<span style="font-style:italic">Hoplitis pallicornis</span>) na svojem gnezdu v skalni vdolbinici.</div></div><div class="figure"><img src="media/image42.jpeg" alt=" Lepeletierjeve zidarke ()&#xA;                        prenočujejo v celicah rodnega gnezda, zgrajenega iz peska." class="graphic"/><div class="caption">Lepeletierjeve zidarke (<span style="font-style:italic">Hoplitis lepeletieri</span>) prenočujejo v celicah rodnega gnezda, zgrajenega iz peska.</div></div><div class="pagebreak" id="pb.53"> [53] </div><div class="figure"><img src="media/image43.jpeg" alt="Črna zidarka () gradi novo&#xA;                        celico svojega gnezda iz blata." class="graphic"/><div class="caption">Črna zidarka (<span style="font-style:italic">Megachile parietina</span>) gradi novo celico svojega gnezda iz blata.</div></div><p>za mnoge vrste, prilagojene gnezdenju v naravnih stenah. Lahko rečemo, da je človek stoletja živel v sožitju s čebelami, s katerimi si je delil delno preoblikovano naravo, od katere so imeli korist tako ljudje kot čebele. Gospodarjenje človeka z naravo pa se je v času industrijskega razvoja in intenzivnega kmetijstva močno spremenilo. Uporaba pesticidov, velike površine monokultur, izsuševanje zamočvirjenih predelov, uničevanje gozda za gradnjo in poljedelstvo, odlaganje odpadkov ter betonski zidovi so razdrli sožitje s čebelami, ki skupaj z drugimi želatimi osami izginjajo iz naseljenih predelov hitreje od katerekoli druge skupine žuželk (Day, 1991). Na svojem vrtu lahko čebelam pripravimo gnezdilne pripomočke v obliki v les izvrtanih lukenj, trstike, bambusa in podobnih snovi. Zaščitene morajo biti pred dežjem in obrnje-</p><div class="pagebreak" id="pb.54"> [54] </div><div class="figure"><img src="media/image44.jpeg" alt="Listorezka vrste  prinaša košček&#xA;                        lista v bambusovo steblo, gnezdilni pripomoček za čebele. Foto: Ivan&#xA;                        Esenko." class="graphic"/><div class="caption">Listorezka vrste <span style="font-style:italic">Megachile ligniseca</span> prinaša košček lista v bambusovo steblo, gnezdilni pripomoček za čebele. Foto: Ivan Esenko.</div></div><p>ne na sončno stran. Čebele, ki se naselijo v take pripomočke, so predvsem rdeče (<span style="font-style:italic">Osmia bicornis</span>) in rogate dišavke (<span style="font-style:italic">Osmia cornuta</span>), pa tudi nekatere listorezke (<span style="font-style:italic">Megachile</span>).</p><div class="listhead"><span style="font-weight:bold">Literatura</span></div><p id="index-bibl-d36e1485"><div class="biblfree">Day, M. C. 1991: Towards the conservation of aculeate Hymenoptera in Europe. Nature and Environment Series, No. 51. Council of Europe Press, Strasbourg.</div></p><p id="index-bibl-d36e1487"><div class="biblfree">Westrich, P. 1996: Habitat requirements of central European bees and the problems of partial habitats. V: Matheson A. et al.: The conservation of bees. Academic Press, London.</div></p></div></div></body></html>