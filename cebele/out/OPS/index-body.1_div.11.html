<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Družbeno življenje vitkih čebel</title><meta name="author" content="Andrej Gogala"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Družbeno življenje vitkih čebel</span></h1><div class="ss1" id="index-body.1_div.11"><div class="pagebreak" id="pb.86"> [86] </div><p>Vitke čebele ali brazdarke (Halictidae) so za družboslovne biologe (sociobiologe) izjemno zanimiva skupina. Med njimi so samotarske vrste, vrste z različnimi oblikami preprostih skupnosti in vrste s pravimi družbami. V naših krajih so zanimive predvsem vrste rodov <span style="font-style:italic">Halictus</span> in <span style="font-style:italic">Lasioglossum. </span>Nekoč smo jih združevali v en sam rod <span style="font-style:italic">(Halictus)</span>, danes pa se je uveljavila delitev na dva. V rodu <span style="font-style:italic">Halictus</span> so vrste s svetlimi pasovi iz resastih dlak na zadnjih robovih obročkov zadka, vrste rodu <span style="font-style:italic">Lasioglossum</span> pa svetlih pasov nimajo ali pa so ti na sprednjih robovih obročkov. Za samice obeh rodov je značilna brazda na hrbtni strani zadnjega obročka zadka. Pravzaprav je to vzdolžna proga brez dlak na sicer gosto dlakavem obročku. Po tem znaku samice obeh rodov najlaže prepoznamo.</p><p>Izmed vseh divjih čebel so prav vitke čebele tiste, na katerih gnezda najpogosteje naletimo. Rade namreč gnezdijo na ilovnatih, slabo zaraslih zemljiščih, zato so mnoge poti in steze za njihova gnezdišča zelo pripravne. Gnezda spoznamo po kupih izkopane zemlje, na vrhu katerih je okrogla, na notranji strani zglajena odprtina. Če pogledamo v tako odprtino, lahko skoraj vedno opazimo glavo čebele stražarke.</p><p>Samotarske vrste so v obeh rodovih. Samice teh vrst po prezimitvi izkopljejo rov, od katerega vodijo stranski hodniki do zarodnih celic. Vanje znosijo pelod in medičino, na to zalogo hrane odložijo jajčeca in celice zaprejo. Zasujejo tudi hodnike, ki celice ločujejo od glavnega rova. S tem je njihovo delo opravljeno. Iz jajčec se izležejo ličinke, ki pojedo pripravljeno hrano, se zabubijo in preobrazijo v odrasle čebele. Število samcev in samic je izenačeno. Kmalu se sparijo, nato pa samice poiščejo primerno zavetje, v katerem otrple prezimijo. Samci jeseni poginejo.</p><div class="pagebreak" id="pb.87"> [87] </div><p>Pri družbenih vrstah zaležejo prezimljene samice več zarodov v letu. V prvem zarodu navadno prevladujejo samice, ki so pri večini vrst manjše od svojih mater. Ostanejo v njihovih gnezdih in prevzamejo vsa dela, tako da se lahko mati posveti zaleganju jajčec za naslednji zarod. Pozno poleti se izleže zadnji zarod samcev in samic, ki se je razvijal v večjih celicah z večjimi zalogami hrane. Samice tega zaroda po prezimitvi zasnujejo svoja gnezda. Celice v gnezdih družbenih vrst so tesno ob rovih, tako da so čebele z njimi v stiku. Pri nekaterih vrstah ostanejo celo odprte. Čebele skrbijo za njihovo čistočo in z medičino dodatno hranijo razvijajoče se ličinke v njih. Tako so bile dorasle ličinke, ki so jih stehtali, do 60 odstotkov težje od zalog hrane, ki jih čebele sprva pripravijo v celicah.</p><p>Le pri eni vrsti družbenih vitkih čebel lahko taka skupnost traja več let. Matice obrobljenih brazdark (<span style="font-style:italic">Lasioglossum mar­ ginatum</span>) živijo do šest let. Njihove hčerke se po velikosti ne ločijo od matic. Če jih samci oprašijo, odidejo na prezimovanje in naslednje leto zasnujejo lastno gnezdo. Če pa ostanejo neoprašene, pomagajo v gnezdih svojih mater. Pravzaprav se šestletne skupnosti obrobljenih brazdark ne razlikujejo močno od enoletnih skupnosti drugih vrst. Medtem ko imajo zadnje več zarodov v enem letu, zaležejo obrobljene spomladi le en zarod, nato pa obmirujejo v poletni diapavzi, med katero lahko preživijo poletno sušo, škodljivo njihovim celo sezono dejavnim sorodnicam. Jeseni se iz gnezd prikažejo le samci, ki morajo mlade samice poiskati v njihovih gnezdih. Šele v novi pomladi iz podzemlja pridejo samice, delavke in mlade matice, da pripravijo hrano za nov zarod.</p><p>Načeloma so vse samice vitkih čebel, ne glede na velikost, sposobne razmnoževanja. Toda če postanejo delavke, se jim jajčniki ne razvijejo v polni meri. Nekatere delavke vendarle odlagajo neoplojena jajčeca, iz katerih se lahko razvijejo samci, če jih ne najde matica in požre. Če pa matica pogine, se začne tekmovanje med delavkami za vodilno vlogo. Tista,</p><div class="pagebreak" id="pb.88"> [88] </div><p>ki si to vlogo pribori, postane nadomestna matica. Spari se s samcem in poskrbi za potomstvo prav tako dobro, kot bi to storila prvotna matica. Pri mnogih vrstah tudi zasnova gnezda ni odvisna od ene same samice. Pogosto po več prezimljenih in oprašenih samic zasnuje skupno gnezdo. Vendar si med njimi sčasoma ena pribori vodilni položaj in postane matica. Drugim soustanoviteljicam gnezda se jajčniki ne razvijejo do zrelosti. Torej matica na neki način zadržuje razvoj jajčnikov pri svojih delavkah. Vendar raziskovalcem še ni uspelo odkriti feromona, kemične snovi, ki bi jo izločala matica in tako vplivala na delavke. Taka snov je znana pri domačih čebelah. Michener meni, da matica vpliva na delavke le psihološko. Za matice je značilno, da zlasti v obdobju pridobivanja vodilne vloge grozijo sostanovalkam tako, da se v rovu med srečanjem na hitro zaletijo vanje, nato pa se umaknejo. Zato so raziskovalci napravili zanimiv poskus s čebelami v ujetništvu. Izbrali so same mlade samice s še nezrelimi jajčniki. Omogočili so jim, da so si skopale gnezdo v zemlji med dvema stekloma, razmaknjenima za toliko, kot je širok rov. Tako so lahko opazovali dogajanje v gnezdu. Normalno bi bilo, da bi ena od čebel sčasoma postala matica in začela leči jajca. Raziskovalci pa so v rov porinili železno kroglico, ki so jo lahko po rovu od zunaj vodili z magnetom. S kroglico so se zaletavali proti čebelam na enak način, kot bi se matica proti delavkam. In učinek? Nobeni od čebel v gnezdu se jajčniki niso razvili.</p><p>Skupnosti čebel rodu <span style="font-style:italic">Lasioglossum</span> v Avstraliji se močno razlikujejo od pravkar opisanih skupnosti čebel istega rodu v Evropi in Ameriki. Pri avstralskih vrstah ostanejo vse samice plodne, čeprav živi v istem gnezdu po več generacij čebel hkrati. Vsaka koplje in oskrbuje svoje celice, v katerih vzredi svoj zarod. Ena od čebel v gnezdu pa prav tako kot pri evropskih vrstah opravlja naloge stražarke pri vhodu. Stražarjenje je zelo pomembno, saj cela vrsta zajedavskih žuželk izkori-</p><div class="pagebreak" id="pb.89"> [89] </div><p>šča hrano, ki jo v svoja gnezda znosijo vitke čebele. Prav lažje zavarovanje gnezd pred zajedavci je bila po vsej verjetnosti tista prednost, ki je pogojevala razvoj družbenosti pri vitkih čebelah.</p><p>Ene od zajedavk v gnezdih vitkih čebel so kar njihove bližnje sorodnice krvave čebele <span style="font-style:italic">(Sphecodes).</span> Vdrejo v njihova gnezda, kjer na že pripravljene zaloge hrane odložijo lastna jajčeca, jajčeca, ki so že v celicah, pa požrejo. Pomembne zajedavke so tudi ose mravljarice (Mutillidae). Brezkrila mravljelika samica teh os poišče gnezdo vitkih čebel in skuša vdreti vanj. Če ga straži stražarka, mora skopati svoj rov, ki pod zemljo doseže čebeljega. V borbi, ki sledi, navadno mravljarica s čeljustmi usmrti čebele ali pa jih izrine iz rova. Skozi trdo hitinjačo mravljaric čebele namreč ne morejo zariti svojega žela. Sedaj osa mravljarica postane stražarka gnezda, ki ga mora braniti predvsem pred drugimi mravljaricami. Navadno vhod zapre z zemljo in v gnezdu počaka, da čebelje ličinke dorastejo. Tedaj jih piči, da jih omrtviči in nanje odloži svoje jajčece, iz katerega se izleže ličinka in začne žreti svoj plen.</p><p>Ko sem se spomladi sprehajal po Komenskem Krasu, sem na poti naletel na gnezdišče grintavčevih brazdark <span style="font-style:italic">(Halictus scabiosae). </span>Po velikosti domačim čebelam podobne grintovčanke so nosile pelod v svoja gnezda na dvignjenem, položnem zemljišču, kar zagotavlja, da se voda ne zadržuje na njem. S paše so se vračale povsem rumene od peloda, ki so ga prenašale na zadnjih nogah in na spodnji strani zadka. Videval sem jih tudi poleti in pozneje sem se odločil, da jih bom v naslednjem letu natančno in redno opazoval.</p><p>Grintovčanke zlahka ločimo od drugih vitkih čebel, saj imajo njihove samice na zadku rumene prečne proge za razliko od drugih vrst, ki imajo proge bele barve. So tudi med največjimi vrstami vitkih čebel. V Sredozemlju so med najpogostejšimi vrstami in tako tudi na Krasu niso redke. V hladnejših predelih Slovenije pa ne živijo. Njihovo vedenje sta opazovala</p><div class="pagebreak" id="pb.90"> [90] </div><p>že Knerer in Plateaux-Quenu v južni Franciji blizu Marseilla. Ugotovila sta, da oprašene samice prezimijo v rodnem gnezdu, ki ga spomladi obnovijo. Največja od samic prevzame vodilno vlogo in postane stražarka in matica hkrati. Pogosto se zgodi, da drugim čebelam ne dovoli vstopa v gnezdo, čeprav prinesejo pelod. Preden se izleže prva generacija delavk, jih napodi in si morajo izkopati lastno gnezdo. Včasih pa zasedejo že izkopano gnezdo kakšne druge vrste vitkih čebel. V prvem zarodu so skoraj same samice, le 5 do 10 odstotkov je samcev. V naslednjih zarodih se nato delež samcev povečuje, tako da se v zadnjem poletnem zarodu izenači s številom samic. Samice zadnjega zaroda oprašene prezimijo.</p><p>Po dolgem zimskem obdobju mirovanja so se grintovčanke na opazovanem gnezdišču aprila prebudile. Trije rovi so se pojavili na natanko istih mestih, kjer so bili prejšnjo jesen. To potrjuje, da grintovčanke zimo prebijejo v rodnem gnezdu. Tako je že vnaprej jasno, da jih je spomladi v vsakem gnezdu po več, v mnogih gnezdih celo preveč. Dopoldne izletavajo na polete do cvetja, saj se morajo po mirovanju okrepiti. Seveda pa v gnezda ne nosijo ničesar. Med njimi še ni razlik. Gnezdo stražari tista, ki je slučajno pri vhodu. Ko se ji od zadaj približa druga, prva odleti, druga pa jo zamenja ob vhodu. Posamezne čebele sploh niso vezane le na svoje gnezdo. Ogledujejo si tudi vsa druga gnezda v bližini, ki jih, kot kaže, lahko obiščejo, ne da bi jih tamkajšnje stanovalke prepodile. Videl sem tudi čebelo, ki je v bližini poskušala kopati na svoje, nato pa se je vrnila v rodno gnezdo. Ena je zlezla v bližnje gnezdo manjših vitkih čebel druge vrste, vendar se je morala umakniti. Očitno imajo grintovčanke v tem zgodnjem obdobju povsem prosto izbiro svojih prihodnjih prebivališč. Lahko ostanejo v rodnem gnezdu, toda če je to prenaseljeno, se morajo odločiti za kakšno drugo možnost. Če je v drugem gnezdu na gnezdišču še prostor, se lahko pridružijo njegovim prebivalkam. Lahko pa izkopljejo</p><div class="pagebreak" id="pb.91"> [91] </div><div class="figure"><img src="media/image69.jpeg" alt="Grintovčanka () na cvetu&#xA;                        velikonočnice () v Ponikvi." class="graphic"/><div class="caption">Grintovčanka (<span style="font-style:italic">Halictus scabiosae</span>) na cvetu velikonočnice (<span style="font-style:italic">Pulsatilla grandis</span>) v Ponikvi.</div></div><p>lastno gnezdo. V njem gotovo ne ostanejo same, saj njene vrstnice preiskujejo vsa gnezda v bližini svojih in se ji gotovo hitro pridružijo, kajti v njihovih rodnih gnezdih vlada prenaseljenost. V tem obdobju nisem opazil nikakršnih nasprotij med grintovčankami.</p><p>Položaj pa se je v začetku maja močno spremenil. V vsakem gnezdu je ena od čebel prevzela vodilno in s tem tudi stražarsko vlogo. Opazoval sem čebelo, ki je s pelodom priletela do gnezda, vendar je stražarka ni pustila vanj. Od časa do časa je poskušala znova, a stražarka je bila nepopustljiva. Veliko čebel je letalo po gnezdišču in iskalo gnezda. Očitno so jih matice izgnale iz njihovih gnezd in so morale najti drugega. Že Knerer je ugotovil, da v posameznem gnezdu ostane le od dva do pet osebkov. Razen čebele, ki si je s pelodom zaman prizadevala priti v gnezdo, še vedno nisem videl no-</p><div class="pagebreak" id="pb.92"> [92] </div><p>bene, ki bi ga prenašala. Verjetno si je izgnanka skušala s pelodom pridobiti naklonjenost stražarke.</p><p>V drugi polovici maja so čebele končno pridno začele nositi pelod v svoja gnezda. Pripravljanje zalog hrane za prvi zarod je bilo na vrhuncu. Presenečenje pa me je čakalo v začetku junija. Ko sem obiskal gnezdišče, sem v dveh gnezdih namesto čebel našel mravlje. Očitno jim je uspelo zasesti gnezdi, v katerih so bile gotovo že čebelje ličinke, slastna hrana za mravlje. Na manjšem od dveh gnezdišč, ki sem ju opazoval, je tako ostalo eno samo gnezdo. Ko sem gnezdišče obiskal naslednjič, je izginilo tudi to. Možno je, da je postalo žrtev ose mravljarice. Mravljarico vrste <span style="font-style:italic">Myrmilla mutica </span>sem namreč našel na gnezdišču in za mravljarice tega rodu je znano, da zajedajo pri vitkih čebelah.</p><p>Mislil sem že, da je to gnezdišče izumrlo, a sem na svoje veselje v neposredni bližini našel vhod v novo gnezdo. Verjetno ga je ustanovila ena od samic, ki so sprva delale kot delavke. Tudi Knerer poroča, da se junija pojavijo nova gnezda samic, ki jih matice napodijo iz svojih gnezd, preden se izležejo njihove prve potomke. Te namreč postanejo delavke in tedaj postanejo soustanoviteljice gnezda matici odveč.</p><p>Da so v tem času mnoge čebele postale brezdomke, sem lahko opazoval na večjem gnezdišču v bližini. Letale so od gnezda do gnezda, vendar jim stražarke nikjer niso dovolile vstopa. Opazoval sem celo boj med tako čebelo in stražarko ob vhodu. Skušali sta pičiti druga drugo, nazadnje pa je vsiljivka popustila in zletela v rov, ki ga je očitno že sama izkopala, saj je bila v njem sama. Verjetno pa v njem ni dolgo ostala sama, saj je bilo na gnezdišču še veliko brezdomk, ki so iskale nova prebivališča.</p><p>V drugi polovici junija sem opazoval edino preostalo gnezdo na manjšem gnezdišču. Poleg stražarke sta bili v njem še dve delavki. Ena je nosila v gnezdo pelod nenavadne sivomodre barve, druga pa običajnejšega rumenega. Očitno</p><div class="pagebreak" id="pb.93"> [93] </div><div class="figure"><img src="media/image70.jpeg" alt="Delavka grintovčank se vrača v gnezdo s pelodom na nogah in spodnji strani&#xA;                        zadka." class="graphic"/><div class="caption">Delavka grintovčank se vrača v gnezdo s pelodom na nogah in spodnji strani zadka.</div></div><p>posamezna čebela nabira le na istovrstnih cvetovih. Grintovčanke so dobile ime po grintavcih <span style="font-style:italic">(Scabiosa), </span>na katerih se rade pasejo. Sam pa sem jih videval predvsem na rumenih košarnicah. Junija so bili to primožki <span style="font-style:italic">(Buphthalmum), </span>avgusta pa otavčiči <span style="font-style:italic">(Leontodon).</span> Poleg tega sem jih videl tudi na glavincih <span style="font-style:italic">(Centaurea),</span> ki imajo pelod bele barve. Poleg rumenega peloda je bil na čebelah, ki so se vračale v gnezda, najpogosteje prav beli pelod.</p><p>Sredi julija so se izlegle mlade čebele. Za gnezdo, ki je nastalo v juniju, je bil to prvi zarod, za gnezda, ki so obstajala od pomladi, pa drugi. V gnezdu, ki sem ga opazoval, sem poleg stražarke in dveh delavk opazil čebelo, ki je letala na krajše polete in se vračala v gnezdo brez peloda. To je značilno vedenje mladih čebel, ki letajo na svoje prve polete in šele spoznavajo okolico. Hkrati sta se na gnezdišču pojavili dve novi gnezdi, ki se jima je pozneje pridružilo še eno. Očitno mlade čebele niso vse postale delavke v gnezdih svojih mater, temveč so nekate-</p><div class="pagebreak" id="pb.94"> [94] </div><div class="figure"><img src="media/image71.jpeg" alt="Preden spet odleti, se delavka prepriča, da v bližini gnezda ni&#xA;                        nevarnosti." class="graphic"/><div class="caption">Preden spet odleti, se delavka prepriča, da v bližini gnezda ni nevarnosti.</div></div><p>re med njimi ustanovile lastno. To pomeni, da so jih verjetno oprašili samci. Knerer je delavke preiskoval in med delavkami junijskega zaroda ni našel nobene oprašene. Julija pa je bilo 9 odstotkov delavk osemenjenih. Torej je v drugem zarodu delež samcev že dovolj velik, da osemenijo nekaj mladih čebel, ki lahko nato ustanovijo lastna gnezda. V novih gnezdih pa je bilo že od začetka, ko sem jih prvič opazil, po več čebel. Kako je to mogoče? Kmalu sem dobil odgovor na to vprašanje. Na gnezdišču sem opazil čebele, ki so priletele od drugod, se ustavile ob vhodu v vsako od gnezd in skušale zlesti vanj. Ker jih stražarke niso pustile vanje, so odletele naprej. Verjetno na ta način čebele zapolnijo vsako novo gnezdo. Tako ni treba matici nikoli sami nabirati peloda in pustiti gnezda brez varstva. To delo opravljajo delavke, matica pa stražari v gnezdu. Očitno je, da bi brez nastajanja novih gnezd čez leto čebele izumrle. Preveč njihovih gnezd namreč uničijo zajedavci. Nova poletna gnezda zagotavljajo obstanek vrste.</p><div class="pagebreak" id="pb.95"> [95] </div><div class="figure"><img src="media/image72.jpeg" alt="Gnezdo ob vhodu straži matica." class="graphic"/><div class="caption">Gnezdo ob vhodu straži matica.</div></div><p>Tega načina nastajanja novih gnezd ni opisal še nihče. Knerer sicer omenja od gnezda do gnezda letajoče čebele pri vrsti <span style="font-style:italic">Lasioglossum malachurum.</span> Opazoval jih je spomladi v času nastajanja gnezd in ugotovil, da skušajo zasesti že obstoječe gnezdo. V tem primeru iz njega izrinejo ustanoviteljico gnezda. Če jim ne uspe, pozneje skopljejo lastno gnezdo. Vendar pri tej vrsti matice ne trpijo vrstnic v svojem gnezdu. Gnezdo vedno ustanovijo same in same znosijo vanj hrano za svoj prvi zarod. Pozneje v gnezdu kot delavke delajo njihove hčerke.</p><p>Letanje nekaterih čebel od gnezda do gnezda sta opazovala Knerer in Schwarz tudi pri avstralski vrsti <span style="font-style:italic">L. mesemb­ ryanthemiellum. </span>Domnevala sta, da svoja jajčeca odlagajo v različna gnezda ali pa so to čebele, ki so jih iz njihovih gnezd izgnali zajedavci in iščejo nova gnezda. Kakor pri vseh avstralskih vrstah se tudi pri tej matice ne ločijo od delavk, vse so namreč plodne.</p><div class="pagebreak" id="pb.96"> [96] </div><p>Grintovčanke so začele letati po pelod, ko je sonce ogrelo zemljo, kar se je zgodilo med osmo in deveto uro zjutraj. V hudi opoldanski vročini so prenehale izletavati, tako da so pelod znašale le nekaj ur na dan. Popoldne je bilo videti le stražarko pri vhodu. Okoli pete ure popoldne so vhod zaprle z zemljo in tako zaprt je ostal do naslednjega dne. Vhod je bil zaprt tudi med dežjem.</p><p>Nekoč sem med opazovanjem iz gnezda zaslišal kratko brenčanje, zzk-zzk! Takoj zatem je iz gnezda izletela delavka. Brenčanje v gnezdu je znano pri čmrljih, ki s tem oznanjajo svojo nadrejenost nad delavkami, brenčijo pa tudi v nevarnosti. Očitno je to grožnja plenilcem ali podrejenim. Verjetno je tako tudi pri grintovčankah. Verjetno sem slišal brenčanje matice, ki je iz gnezda na pašo napodila delavko.</p><p>V začetku avgusta se je nad gnezdom, v katerem je že dorasel en zarod mladih čebel, pojavil velik kup sveže izkopane zemlje. Očitno so čebele poglobile rov, da so napravile prostor za nove celice, v katerih bodo vzredile še zadnji zarod v tem letu. Za gnezda, ki so nastala julija, bo to prvi zarod, zato nad njimi ni bilo toliko izkopane zemlje.</p><p>Na mestu, kjer je bilo spomladi gnezdo, ki je pozneje izginilo, se je pojavila odprtina, ki je vodila v rov. Videti pa ni bilo nobenega prebivalca in tudi odprtine ob mojem naslednjem obisku ni bilo več. Po vsej verjetnosti je gnezdo zapustil zarod zajedavcev, verjetno os mravljaric, ki je zrasel v njem. Tudi pri mravljaricah, tako kot pri čebelah, namreč prezimujejo le oprašene samice, zato se morajo samci in samice pred jesenjo še spariti.</p><p>V drugi polovici avgusta so čebele prenehale nositi pelod v gnezda. Če je katera priletela v gnezdo, je bila brez njega. Še vedno pa so gnezda stražile stražarke pri vhodih. V začetku septembra sem zjutraj v gnezdu opazil samca, ki je nato iz njega odletel. Videl sem tudi samca na cvetju. Očitno je dorasel zadnji, povsem reproduktivni zarod čebel. Samci se</p><div class="pagebreak" id="pb.97"> [97] </div><div class="figure"><img src="media/image73.jpeg" alt="Osa mravljarica vrste  lahko zasede&#xA;                        gnezdo grintovčank." class="graphic"/><div class="caption">Osa mravljarica vrste <span style="font-style:italic">Myrmilla mutica</span> lahko zasede gnezdo grintovčank.</div></div><div class="figure"><img src="media/image74.jpeg" alt="Družabni so tudi samci grintovčank, ki se zvečer zberejo k skupinskemu&#xA;                        počitku." class="graphic"/><div class="caption">Družabni so tudi samci grintovčank, ki se zvečer zberejo k skupinskemu počitku.</div></div><p>močno razlikujejo od samic. Imajo dolg, valjast zadek in veliko daljše tipalnice, s katerimi zaznavajo vonj samic, ki jih iščejo na cvetju.</p><div class="pagebreak" id="pb.98"> [98] </div><p>Ker se samci vedno izležejo prvi, sem pričakoval, da bom mlade samice videl pozneje. Proti koncu septembra sem prišel na gnezdišče, preden so čebele odprle gnezda. Tako sem videl čebelo, ki je z glavo, kot buldožer, izrinila zemljo iz rova. Takoj zatem sta iz gnezda zleteli dve mladi samici. Okrog treh popoldne sem ju videl, ko sta se druga za drugo vrnili vanj. Stražarka je po njunem prihodu do polovice zlezla iz rova in se razgledala po okolici.</p><p>Preden se mlade samice v hladni jeseni do naslednje pomladi zaprejo v svoja gnezda in v njih otrple prezimijo, si morajo nabrati še dovolj maščobe v svojih telesih. Brez te rezervne maščobe dolge zime ne bi preživele. Čeprav jih samci oprašijo že jeseni, pa jim jajčniki dozorijo šele spomladi, ob spomladanski hrani. Samci jeseni poginejo, potem ko opravijo svoje edino poslanstvo, samice pa spomladi poskrbijo za obstanek vrste.</p><div class="listhead"><span style="font-weight:bold">Literatura</span></div><p id="index-bibl-d36e2250"><div class="biblfree">Gogala, A. 1990: Grintovčanke: življenje divjih čebel. Proteus, 53 (3): 83–89.</div></p><p id="index-bibl-d36e2252"><div class="biblfree">Knerer, G. 1969: Brood Care in Halictine Bees. Science 164: 429.</div></p><p id="index-bibl-d36e2254"><div class="biblfree">Knerer, G. 1973: Periodizität und Strategie der Schmarotzer einer sozialen Schmalbiene, <span style="font-style:italic">Evylaeus malachurus</span> K. Zoologischer Anzeiger. 190: 41–63.</div></p><p id="index-bibl-d36e2259"><div class="biblfree">Knerer, G. 1980: Biologie und Sozialverhalten von Bienenarten der Gattung <span style="font-style:italic">Halictus</span> Latreille. Zoologische Jahrbücher. Abteilung für Systematic, Ökologie und Geographie der Tiere. 107: 511–536.</div></p><p id="index-bibl-d36e2264"><div class="biblfree">Knerer, G., M. Schwarz 1978: Beobachtungen an australischen Furchenbienen. Zoologischer Anzeiger. 200: 321–333.</div></p><p id="index-bibl-d36e2266"><div class="biblfree">Michener, C. D. 1990: Reproduction and Castes in Social Halictine Bees. V: Engels W.: Social lnsects. Springer-Verlag Berlin, New York.</div></p></div></div></body></html>