<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Besedilo na zavihkih prve izdaje (1993)</title><meta name="author" content="Ferdo Gestrin Oto Luthar in"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Besedilo na zavihkih prve izdaje (1993)</span></h1><div class="teidiv1" id="index-back.1_div.1"><div class="figure"><img src="media/img_002.jpg" alt="&#xA;                  " class="graphic"/><div class="caption"><span style="font-style:italic">Ferdo Gestrin (iz zavihka prve izdaje).</span> (V knjigi med str. 96 in 97.)</div></div><p>Avtorja knjige, akademika prof. dr. Ferda Gestrina bo bralec boje kot skozi suhoparne življenjepisne podatke spoznal po drobnih omembah, ki jih je ob različnih priložnostih pripravljen povedati o sebi sam. Predstavljajo ga kot človeka, profesorja in znanstvenika.</p><p>Avtorjev priimek v prenesenem pomenu označuje nadnaravno bitje – povodnega moža. Je mar to dejstvo prispevalo, da prof. Gestrin na nek način živi že svoje tretje človeško življenje? Dvakrat je namreč že uspel premagati nevarni naključji, ki bi se zanj lahko usodno končali. Skromne življenjske razmere svoje mladosti je ugnal s trdim delom. Že zgodaj se je bil primoran preživljati sam. Ko se je odločal za poklic, se je sprva želel posvetiti medicini. Zanimanje zanjo je ohranil, čeprav je njegova kasnejša življenjska poklicna odločitev veljala zgodovini. Diplomiral je 1940, vojaški rok pa je služil v Sarajevu, kjer so že tedaj plamenele silovite nacionalne napetosti in sovraštvo. Po izbruhu vojne se je bojeval z ustaši v Mostarju. Nemci so ga odpeljali v ujetništvo. Po vojni se je posvetil pedagoškemu poklicu kot gimnazijski profesor in kot profesor na učiteljišču. Ko je v začetku petdesetih let z ekskurzijo obiskal Pazin, je prišlo do nesreče. Kraško kotanjo pod pazinskim gradom, kjer je stal s svojim kolegom prof. Kosmatinom, je zalil izbruh podzemne vode. Čudež je bil, da se je prof. Gestrin tedaj uspel rešiti, medtem ko je njegov prijatelj v nesreči izgubil življenje. V petdesetih letih je bil republiški inšpektor za zgodovino. Za ta leta je kasneje nekajkrat omenil, da prinašajo časovni primanjkljaj za njegovo znanstveno delo. Od konca petdesetih let je bil zaposlen na Filozofski fakulteti v Ljubljani. V začetku šestdesetih let je prebil daljši čas na študijskem izpopolnjevanju v Parizu pri prof. Braudelu. Kot prof. obče zgodovine srednjega veka je na oddelku za zgodovino predaval do 1983. Tega leta je postal dopisni in 1987 redni član SAZU.</p><p>Kakšen je Gestrin kot profesor in mentor? Njegova predavanja, referati in strokovni nasveti so jasni in sistematični. Iz zgodovinskih dejstev vedno izpelje analitične zaključke. Svoje »varovance« vpeljuje v razumevanje globljega pomena izvirnih zapisov in jih navaja k uporabi logičnega razmišljanja in povezave vseh registrov možganskih predalčkov. Čeprav ni več aktiven, so zelo dragoceni njegovi nasveti glede sistematiziranja zaključkov in zaporedja obravnavanih problemov v prvencih mladih raziskovalcev.</p><p>Na znanstvenem področju prof. Gestrin časovno zajema izredno široko razdobje od antike do druge svetovne vojne. Pisal je učbenike, sintetične preglede slovenske zgodovine (večkrat skupaj s prijateljem prof. Melikom), kjer pa ni več dominirala politična zgodovina, ampak je vanje vnašal tudi gospodarske in družbene elemente in poglede. Posveča se tudi zgodovini posameznih krajev, med njimi tudi zgodovini Ljubljane. Kazalo je že, da bomo po njegovi zaslugi dobili obsežno monografijo o naši metropoli, pa je mestna politika to preprečila. Svoj čas je posvetil tudi proučevanju preteklosti: Ptuja, Gutenwerda, Bleda, Radovljice. V ta okvir sodi tudi tokratna monografija o Igu in njegovi okolici, ki je zaradi neuspelega iskanja založnika kar nekaj let ležala v njegovem predalu. Obsežno in posebej izstopajoče je Gestrinovo delo na področju gospodarske zgodovine. Za njegovo doktorsko disertacijo Trgovina slovenskega zaledja s primorskimi mesti od 13. do 16. stol. (1965) je prejel nagrado sklada Borisa Kidriča. Pisal je o meščanski in kmečki trgovini ter o kreditnih poslih. Poleg odličnega poznavanja ekonomskih zakonitosti njegove raziskave metodično odlikujejo redne kvantifikacije, ki konkretizirajo opise gospodarskih procesov. Nagrado sklada Borisa Kidriča je dobil tudi za monografijo Mitninske knjige 16. in 17. stol. na Slovenskem(1972). Objavil je monografijo Pomorstvo srednjeveškega Pirana (1987), Tržaški pomorski promet 1759/60 (1990) ter Slovenske dežele in zgodnji kapitalizem (1991). Pri izvajanju raziskovalnega programa Slovenske akademije znanosti in umetnosti v okviru projekta Gospodarska in družbena zgodovina Slovencev vodi delo na zgodovini prometa na Slovenskem. V mednarodnem merilu se je prof. Gestrin proslavil zlasti s svojimi študijami v arhivih v Markah in drugje v Italiji, kjer je odkril tesne gospodarsko-migracijske vezi, ki so nekdaj pomenile most med obema obalama Jadrana. Italijanska vlada ga je za njegovo delo odlikovala z redom »Cavaliere ufficiale«.</p><div class="byline">Darja Mihelič</div></div></div></body></html>