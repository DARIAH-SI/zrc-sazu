<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Mikrozgodovina smrti in upanja Ferdo Gestrin in njegova razprava o »državljanski vojni« pod Krimom</title><meta name="author" content="Ferdo Gestrin in Oto Luthar"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">Mikrozgodovina smrti in upanja<br/><span style="font-style:italic">Ferdo Gestrin in njegova razprava o »državljanski vojni« pod Krimom</span></span></h1><div class="afterword" id="index-back.1_div.2"><div class="pagebreak" id="pb.433">[ (433) ]</div><p>V svojem racionalnem, če ne že kar skopem »Uvodu« v prvo izdajo knjige <span style="font-style:italic">Svet pod Krimom</span>, je Ferdo Gestrin med drugim zapisal tudi, da je težišče besedila »na časovno kratkem, a zgodovinsko pomembnem času narodnoosvobodilnega boja«. Motivi, ki so ga pri tem vodili in ki jih je, kljub značilni zadržanosti na koncu, vendarle izdal, so za poznavalce slovenskega zgodovinopisja presenetljivi. Zdelo se mu je namreč, da je pred iztekom tisočletja v slovenskem zgodovinopisju primanjkovalo »mikroštudij [...] o NOB [...], ki morejo veliko prispevati k splošni zgodovinsko resnični podobi dogajanja«. Ker bo o njegovem razumevanju različnih načinov historične prezentacije več povedano v nadaljevanju, na tem mestu kaže poudariti, da je presenečenje v resnici povsem odveč, če vemo, da konkretne zgodovinske predstavitve posameznih partizanskih enot ne sodijo v okvir mikrozgodovine, temveč so podaljšek običajne deskriptivne predstavitve konkretne skupine ljudi in konkretnega dogajanja. V njih le redko srečamo analize razmer pred vojno in izvemo zelo malo natančnega o socialnem izvoru in resnični idejni usmeritvi posameznih bork in borcev.</p><p>V Gestrinovi razpravi posamezni akterji znova oživijo prav zato, ker izvemo o njih skoraj vse: iz kakšne družine so izhajali, kaj so bili po poklicu, v kolikšni meri so bili (če so bili) dejavni v komunistični partiji ali sindikalni organizaciji še pred začetkom vojne. V kolikšni meri so bili (če so bili) razpeti med delom v bližnji Ljubljani in opravki na domačiji, kako so doživljali okupacijo, zakaj so se pridružili partizanskim enotam oz. enotam MAVC in, končno, zakaj so morali ali hoteli ene zamenjati z drugimi in kaj je to pomenilo za njihove družine ...</p><p>Še bolj oz. za današnji čas izjemno pomemben pa je njegov drugi razlog. »Iztrgano in nekompleksno prikazovanje obravnavane snovi«, predvsem pa »poenostavljene in nekritične ocene večplastnosti dogajanja na eni in na drugi strani« so bile zanj »nesprejemljive«. V središču raziskovanja in kasnejše predstavitve je namreč pogrešal »ljudi, domačine na obeh straneh, njihovo množično odzivanje na splošno in lokalno dogajanje ter njihovo sodelovanje v njem in posledice, tudi negativne, ki so temu sledile«. »Usoda jih je« po njegovem mnenju »v mnogih primerih premetavala z ene na drugo stran, v boju za eno ali drugo vizijo reševanja slovenskih eksistencialnih vprašanj tistega časa in poznejšega razvoja, v krvavi bratomorni boj, ki je dobival <span class="pagebreak" id="pb.434">[ 434 ]</span>oblike in značilnosti državljanske vojne v pogojih okupacije in kolaboracije«. Pri tem ga ni zanimala toliko vojaška plat dogajanja, čeprav v četrtem poglavju srečamo dokaj natančne opise spopadov za Ig. Bistveno bolj ga je gnalo razumevanje in interes za čim bolj celovito predstavitev »vseh notranjih in zunanjih pretresov, telesnih in fizičnih naporov, strahu in groze ... ran in smrti«, podobno, kot ga je zanimala usoda posameznih domačij v podkrimskih vaseh.</p><p>Prav zaradi tega je bil že po zaključku prve redakcije leta 1989 prepričan, da se njegova predstavitev dogajanja v marsičem razlikuje od podobnih razprav drugih avtorjev. Prav tako je opažal precejšnje razlike v razumevanju obravnavane problematike. Njegova razprava je dejansko napisana »brez stereotipov« in morda prav zaradi tega po zaključku glavnine rokopisa (1989) pred natisom (1993) namenoma ni posegal v večji del besedila. Po drugi strani je bil morda prav zaradi prvih pozivov na radikalno »revizijo« obstoječe interpretacije NOB v drugem delu knjige, predvsem pa v poglavju, v katerem opisuje »leto grozot, omahovanja in vztrajanja ...«, nekoliko bolj kategoričen pri zagovarjanju stališča, da je vse do konca leta 1942 v podkrimskih vaseh »boj potekal le proti Italijanom« in da se je šele od takrat naprej »vse do kapitulacije Italije narodnoosvobodilno gibanje znašlo med dvojim sovražnikom: okupatorjem in vaško stražo (<span style="font-style:italic">Milizia volontaria anticomunista</span> – MVAC)«. Nedvoumno pa je bil prav zaradi slednjega zelo natančen pri dopolnjevanju mozaika nasilja. Pod svojimi »metodološkimi prijemi« je namreč razumel tudi natančno zbiranje in preverjanje najrazličnejših podatkov: od imen ljudi in krajev do časa in širših okoliščin obravnavanega dogajanja. Tudi zato je v prvi izdaji ostalo kar nekaj podatkov opremljenih z vprašaji oz. je ob določenih opisih kar sam opozoril na določene pomanjkljivosti predstavljenega. Tudi zato je njegov opis zvečine izrazito stvaren in zgoščen, pogosto brez enega samega pridevnika, podatki, ki jih navaja, pa se mestoma berejo kot imenski popisi lokalnega prebivalstva. Slednje je še posebej pomembno, saj zbrani podatki nastopajo kot (edina) protiutež kasnejši črno-beli reinterpretaciji oz. politični instrumentalizaciji preteklosti, ki vse pripadnike odporniškega gibanja, vključno z aktivisti in njihovimi družinskimi člani, prevaja v komuniste. In komuniste demonizira kot revolucionarje in antikriste.</p><p>K natančnosti in previdnosti ga je nedvoumno napeljalo njegovo delo z viri za srednjeveško in zgodnjenovoveško zgodovino, viri, ki so lahko zelo diskretni, če ne že prav zagonetni, v razkrivanju konkretnih razmer v preteklosti. Tako je npr. opis srednjeveške trgovine v jadranskem prostoru skoraj v celoti omejen na popis tovora in zato ne pove prav veliko o njegovem lastniku oz. lastnikih. Še manj o njihovem spolu in družbenem položaju. A kljub temu je Gestrin tudi iz tako skopih podatkov znal rekonstruirati strukturo <span style="font-style:italic">komend </span>in tako osvetlil tehnike trgovine v srednjem veku v severnem in srednjem Jadranu. Iz njegovega opisa pogojev in okoliščin za nastanek <span class="pagebreak" id="pb.435">[ 435 ]</span>teh zanimivih gospodarskih združb je namreč mogoče sklepati o prevladujočih »oblikah združevanja posestnikov kapitala in trgovcev«<a class="link_ref" href="op.html#oftn.1" title="1 Ignacij Voje Ferdo Gestrin  Šestdesetletnik v Kronika  časopis za slovensko krajevno zgodovino št. 24 1976 (st. 185187)."><sup>1</sup></a> v določenem prostoru in času. Podobno velja za njegove razprave o kmečki trgovini in z njo povezanim kmečkim uporom leta 1573, za študije o posameznih slovenskih mestih (Ptuj, Ljubljana, Piran, Novo Mesto ...) ali za razpravo o »družbenih razredih na Slovenskem v času reformacije«. V vseh primerih je izhajal iz arhivskega gradiva, v katerem so ga posebej zanimale notarske (od 13. do 16. stol.) in mitninske knjige (iz 16. in 17. stoletja). S pomočjo prvih je predstavil trgovino med slovenskim zaledjem in primorskimi mesti, na podlagi drugih pa poslovanje mitninskih uradov. S pomočjo slednjih je dokazal, da je »bila gospodarska navezanost naših krajev na zahod ... v 16. stoletju pomembnejša od one na sever, ki so jo vse do« izida njegove razprave »šteli za važnejšo«.<a class="link_ref" href="op.html#oftn.2" title="2 Ibid."><sup>2</sup></a> V okviru rekonstrukcije zgodnjenovoveške kmečke trgovine pa je poleg trgovskih poti izluščil tudi nekaj »temeljnih vidikov neagrarnega gospodarskega življenja, iz katerega so se sčasoma razvile kapitalistične oblike gospodarjenja.</p><p>Brez dvoma se je za omenjene teme še dodatno ogrel v okviru izpopolnjevanja pri Fernandu Braudelu na pariški Ecole Pratique des Hautes Etitudes leta 1961. Vodilnega zgodovinarja druge generacije t. i. analovske šole je namreč še posebej zanimalo, kako se je zgodnji kapitalizem uveljavljal v severnem Jadranu in kako se je trgovina tega prostora vključevala v zgodnjenovoveško trgovino celotnega vzhodnega Sredozemlja.</p><p>Glede razumevanja različnih načinov historične predstavitve pa se je pri francoskih kolegih srečal z novim konceptom ekonomske in socialne zgodovine, ki »poleg pripovedi (ali 'dramatičnega podajanja') tradicionalne zgodovine« identificira »še eno vrsto zgodovine, katere predmet so dolga časovna obdobja«, nad to drugo vrsto pa je še »tretja vrsta, s še večjim merilom, zgodovina, ki meri v stoletjih: to je zgodovina dolgih, celo zelo dolgih obdobij«. Enako velja za obravnavo konkretnih geografskih prostorov. Ne glede na njihovo velikost ali majhnost jih je treba, tako Braudel, obravnavati kot družbo. »Vsako mesto« in potemtakem tudi vsaka vas, »je družba«, »družba, zgrajena na napetostih«, družba »s svojimi napetostmi, s svojimi krizami, nenadnimi spremembami, občasnimi zlomi«, zaradi česar, »ga [oz. jo] je potrebno obravnavati v kontekstu [drugih op. p.] kmečkih kompleksov, ki ga [oz. jo] obvladujejo«.<a class="link_ref" href="op.html#oftn.3" title="3 Vsi navedki so iz Fernand Braudel Zgodovina in različni pojmi časa v slovenskem prevodu v Oto Luthar et al. Zgodovina histori..."><sup>3</sup></a> In končno, vsako mesto ali vas je treba obravnavati v sklopu mreže, ki <span class="pagebreak" id="pb.436">[ 436 ]</span>jo tvorijo okoliške vasi in mesta. Predvsem pa nobena obravnava določenega prostora ne more mimo njegovega zgodovinskega razvoja.</p><p>Glede na našteto lahko sklepamo, da se je Gestrin pri Braudelu naučil najmanj troje: (1) spoznal je najnovejše opredelitve gospodarske in socialne zgodovine, (2) seznanil se je s konceptom različnih zgodovinskih časov in (3) nalezel se je pojma struktura. Točneje, z Braudelovo pomočjo je začel razumevati, da struktura pomeni »zbirko delov, okvir, predvsem pa predstavlja resničnost, ki preži dolga obdobja in le počasi zbledi«. Spoznal je, da nekatere dolgo trajajoče strukture [npr. vpliv rimokatoliške cerkve, op. p.] postanejo stalni element generacije za generacijo«. Kot take se upirajo toku zgodovine ali jo celo usmerjajo. Predvsem pa si je zapomnil, da »vse strukture lahko predstavljajo tako temelj kot oviro«. Kot ovira oz. prepreka najpogosteje nastopijo takrat, »ko ovirajo preseganje določenih geografskih in bioloških danosti«<a class="link_ref" href="op.html#oftn.4" title="4 Ibid. Str. 298."><sup>4</sup></a> in se prelevijo v različne (geografske in ideološke) determinizme.</p><p>Poleg tega je bil Braudel gotovo tudi eden od glavnih krivcev za Gestrinovo navdušenje nad mikrozgodovino, čeprav se je največ glede takega načina predstavljanja preteklosti zgledoval pri italijanskih avtorjih, npr. pri dobri dve desetletji mlajših Giovanniju Leviju in Carlu Ginsburgu. Slednji je zaslovel s sedaj že referenčnim delom <span style="font-style:italic">Sir in črvi. Življenjski svet mlinarja 16. stoletja </span>in s s prostodušnim priznanjem, da si je izraz mikrozgodovina brez pomislekov sposodil pri prvem, oba skupaj pa sta znana zagovornika prepričanja, da je mikrozgodovina »znanost o resničnem življenju«. <span style="font-style:italic">La sciencia del vissuto</span> naj bi po njunem mnenju proučevala nevidne strukture, znotraj katerih se artikulirajo doživete izkušnje.</p><p>Podobno, kot sem zapisal v predgovoru v knjigo Mateje Ratej,<a class="link_ref" href="op.html#oftn.5" title="5 Begunstvo profesorja Tofana. Kulturnozgodovinski prerez Maribora v dvajsetih letih 20. stoletja Modrijan Ljubljana 2015."><sup>5</sup></a> si tudi v premisleku Gestrinove teoretske refleksije narave in pomena historične interpretacije drznem sklepati, da je mikrozgodovino razumel kot svojevrsten korektiv oz. je verjel, da mikrozgodovina lahko vsaj deloma brzda etnocentrizem velikih nacionalnih zgodovin. Predvsem pa je, podobno kot Ginzburg, verjel, da nam mikrozgodovina razkriva obstoj svetov, ki jih v standardnih interpretacijah preteklosti ni mogoče srečati.</p><p>Gotovo pa je bil prepričan, da je mikrozgodovinski pristop še posebej primeren za preučevanje in interpretacijo izrazito kompleksnih in/ali travmatičnih dogodkov in procesov v preteklosti. Mikrozgodovina – če je ne razumemo kot obravnavo zelo majhnih dogodkov, temveč kot zelo podrobno obravnavo katerega koli dogodka – je ne nazadnje najboljši način za tematizacijo vsakršnih anomalij, še posebej tistih, katerih rekonstrukcija postavlja pod vprašaj obstoječe interpretacije. Gotovo pa je <span class="pagebreak" id="pb.437">[ 437 ]</span>tudi Gestrina pritegnilo dejstvo, da zagovorniki mikrozgodovine dosledno sledijo Marcu Bochu in njegovemu razumevanju preteklosti kot preteklosti vsakdanjega življenja in delovanja človeka.<a class="link_ref" href="op.html#oftn.6" title="6 Ignacij Voje je v tem pristopu zaslutil Gestrinovo naklonjenost marksistični znanstveni metodi a v istem stavku dodal da se j..."><sup>6</sup></a></p><p>V lokalnem okolju je bil zato eden zadnjih, ki so se zavedali, da delodajalec sodobnega zgodovinarja ne bi smel biti kateri koli religiozni red, katera koli politična stranka ali posamezni družbeni razred, temveč opisani akterji, dogodki in procesi preteklosti, npr. puntarji 16. stoletja, fakini na čolnih na Ljubljanici; odjemalci pa so lahko prav vsi, brez izjeme: dijaki, študentje in drugi bralci ... celo politiki. </p><p>To je še zlasti razvidno iz njegove zadnje knjige, v kateri se v okviru preučevanja slovenske migracije v Italijo še sistematično posveča vsakdanjemu življenju migrantov z vzhodnega Jadrana. Kot je opazil že Andrej Vovko, Gestrin v poselitvenih valovih od 6. stoletja naprej skuša slediti konkretnim življenjskim izkušnjam prišlekov. Na podlagi zbranega gradiva po različnih arhivih od Benetk do Barija nas namreč »uvede v vsakodnevne spore, pretepe, zmerjanja, zločine, sodbe in obsodbe« priseljencev, pri tem pa je še posebej natančen pri opisu njihov težav pri učenju novega jezika in iz tega izhajajočih nesporazumov z domačini. Poleg tega ga je zanimalo, zakaj so se odločili za selitev v italijanske dežele, v katerih jih je bilo največ, s čim so se preživljali in kaj so dosegli v novem okolju.</p><p>Podobno kot Ratejeva je že četrt stoletja pred njo vzel v roke mikroskop oz. se osredotočil na neobičajne oz. nepričakovane poteke življenja slovanskih kmetov, trgovcev, obrnikov in sužnjev, ki so se iz različnih razlogov znašli v Benečiji, Emilii Romagni, Markah, Abruzzu in Apuliji. Pri tem je podobno kot italijanski kolegi opozarjal na intenzivnost obravnave in ne na razsežnost obravnavanega. Podobno kot Perry Anderson je namreč tudi on verjel, da je mikroskop namenjen gledanju majhnih stvari, za opazovanje zvezd pa potrebujemo druge instrumente. </p><p>In prav to ga je vodilo tudi pri pričujoči rekonstrukciji dogajanja med drugo svetovno vojno v vaseh pod Krimom. V »bitki za Ig«,<a class="link_ref" href="op.html#oftn.7" title="7 V sklepni bilanci med drugim postane jasno da je v štirih letih vojne Ig enajstkrat menjal gospodarja da je bilo občutno zman..."><sup>7</sup></a> na primer, ima bralec občutek, <span class="pagebreak" id="pb.438">[ 438 ]</span>da se je znašel med partizanskimi in italijanskimi položaji, kar, mimogrede, močno spominja na odlomke iz pretresljivih razprav Martina Middelbrooka, (<span style="font-style:italic">First Day on the Somme</span>) in Adama Hochschilda (<span style="font-style:italic">July 1, 1916</span>), ki sta do potankosti popisala dogajanje prvega dne ene največjih bitk v prvi svetovni vojni, bitke, ki je na britanski strani že v prvi uri terjala okoli 20.000 življenj.<a class="link_ref" href="op.html#oftn.8" title="8 Nikoli prej in nikoli po tem ni v enem samem spopadu umrlo toliko britanskih vojakov. Nespametno odločitev za zgodovinski pre..."><sup>8</sup></a></p><p>A bitka oz. bitke za Ig so že globoko v četrtem in petem poglavju, torej na polovici knjige, ki ima sicer devet poglavij. In kot se za človeka, ki se je zapisal zgodovini dolgega trajanja, spodobi, tudi Gestrin svojo razpravo začne z »zgodovinskim razvojem podkrimskih vasi« oz. z »najstarejšo poselitvijo in opisom rimskega gospodstva«. Temu sledi pregled dogajanja v srednjem in novem veku, ki se izteče v opis »stoletja kapitalizma«. Najbolj natančno tj. mikrozgodovinsko so obdelana leta vojne, ki se začenjajo z »italijansko okupacijo in začetki narodnoosvobodilnega boja« in nadaljujejo v »leto grozot, omahovanja in vztrajanja«, opis »nemške okupacije in domobranske prevlade« in analizo časa po italijanski kapitulaciji oz. nemški okupaciji.</p><p>Najbolj dragocena in zgovorna so poglavja, v katerih predstavi razloge za upor, sam potek »partizanske vstaje« in njene posledice. Med slednjimi je zanimiv predvsem opis italijanske ofenzive, ki se je začela sredi julija in končala na začetku novembra 1942 in ki je za seboj pustila neverjetno opustošenje in ogromno žrtev, saj še posebej opozarja na žrtve med civilnim prebivalstvom. Italijani so kot talce pobijali tudi starce. Janez Žagar iz Iške vasi, ki so ga ustrelili kar pred njegovo hišo, je bil star 78 let ... Napad na »<span style="font-style:italic">bastione della piana di Lubiana</span>« oz. »sprehod po poljih in gozdovih italijanske Slovenije, ki so jo skupine komunističnih banditov skušale odvzeti italijanskim vojakom«, kot je ofenzivo poimenoval Robotti, je terjal veliko žrtev tudi med ženskami in otroci. Predvsem pa ni puščal nobenega dvoma o namenih okupatorja. Šlo je za ponovno vzpostavitev in ohranitev ITALIJANSKE Slovenije, vse ostalo so Italijanske okupacijske oblasti razumele kot kolateralno škodo. Ropanje, uničevanje premoženja in pobijanje ljudi je bilo v službi dokončne okupacije in pripojitve tega dela Slovenije k Italiji, kar se v zadnjem času skuša prekriti s takoimenovano teorijo o funkcionalni kolaboraciji v širšem evropskem kontekstu, znano kot teorijo zaščite oz. teorijo ščita (<span style="font-style:italic">Shiled theory</span>).<a class="link_ref" href="op.html#oftn.9" title="9 Izraz srečamo tudi v razpravi o francoski kolaboraciji v kateri zagovorniki višijskega režima govorijo o zaščiti francoskega ..."><sup>9</sup></a> V okviru opisa ofenzive so še posebej dragoceni odlomki iz pisem <span class="pagebreak" id="pb.439">[ 439 ]</span>italijanskih vojakov, ki jih je avtor našel v Arhivu Slovenije in ki govorijo o uničevanju in ropanju domačij.<a class="link_ref" href="op.html#oftn.10" title="10 Videl sem kako so pobili vole da so odrezali zgolj file vse drugo so pustili na soncu. [] Najprej smo izropali vse hiše in j..."><sup>10</sup></a></p><p>Podobno neizprosno v nadaljevanju slika tudi ravnanje z ujetimi partizani, ki so jih Italijani najpogosteje postrelili (it. <span style="font-style:italic">passate per le armi</span>) takoj po zaslišanju, ali ko rekonstruira sodelovanje v MVAC in enotah Slovenskega domobranstva.</p><p>Podobno kot uvod je domala asketsko zgoščen tudi zaključek, ki je še najbolj podoben policijskemu zapisniku: natančen, suhoparen in brez kančka empatije. Avtor ga začne z popisom uničenja vasi, ki »so bile ob koncu vojne zelo prizadete, posamezne pa tudi povsem uničene«, in konča z njihovo gentrifikacijo trideset let kasneje. Ig in okoliška naselja namreč že več kot tri desetletja služijo predvsem kot spalna naselja za ljudi, ki povečini delajo v Ljubljani, zaradi česar jih nekateri predstavljajo kot oddaljena predmestja prestolnice ... </p><p>Daleč najbolj boleč je opis žrtev, opis, ki ga ni mogoče ponazoriti brez daljšega citata, saj v opisanih vaseh »skoraj ni bilo partizanske družine, ki ne bi izgubila enega ali več svojih članov. […] Ukmarjevo družino iz Matene so skoraj v celoti pobili, postala je […] žrtev domobranskega terorja […] Pri Brencljevih iz Podkraja (Tomišelj) so oče, mati in hči padli kot žrtve Črne roke, trije sinovi in druga hči pa so bili v NOV. V Iški vasi je Šivčeva družina – Jerajeva izgubila tri člane v partizanih; Žagarjeva družina – Mlakarjeva je bila še bolj prizadeta. Franca Žagarja so okupatorji ustrelili v Lapuški dolini, mater Marijo in sestro so ubili domobranci, ostale brate, Martina, Janeza in Antona, ki je padel leta 1942, so ubili v partizanih. […] Grebenčeva enajstčlanska družina iz Vrbljen je bila povsem raztepena. Dva sinova, borca, sta bila ustreljena v Lapuški dolini, očeta in dve hčeri so ubili Skalarjevi 'apostoli', dva sinova in hči so se umaknili v NOV, kjer je Ivan padel, mati in hči Pavla sta bili v nemški internaciji, najmlajši sin, še otrok, pa je bil pri tujih 'domobranskih' ljudeh ...«</p><p>Slednje je verjetno najboljše izhodišče za opis najpomembnejšega sporočila Gestrinove knjige. Skozi celotno razpravo se namreč prepletata dve jasno in na dejstvih utemeljeni sporočili. Prvič, da je velika večina ljudi iz podkrimskih vasi podprla odporniška <span class="pagebreak" id="pb.440">[ 440 ]</span>gibanja, da pa jih je nasilje okupatorjev in njihovih podpornikov, vključno s predstavniki cerkve, v mnogih primerih »premetavalo« med »narodnoosvobodilnim bojem« in »kolaboracijo«.</p><p>Eden najboljših primerov je tudi vojna biografija Staneta Kirna, ki se je kot eden prvih taboriščnikov najprej znašel na Rabu, se tam po kapitulaciji Italije priključil Rabski brigadi in po mesecih skrivanja končal pri domobranski policiji. Kirnov primer je zanimiv tudi zato, ker slovenske zgodovinarje že desetletje zaman sprašuje, kaj je bil, ko je nosil eno od uniform.<a class="link_ref" href="op.html#oftn.11" title="11 Spisek vprašanj je daljši. Za ponazoritev Kirnove jeze in obupa navajam samo najbolj bistvena 1. Je bil med vojno v Ljubljan..."><sup>11</sup></a></p><p>Po drugi strani pa dejstvo, da je neka »domobranska« družina skrbela za enega od otrok partizanske, priča o tem, da je tudi kolaboracija poznala različne registre. Tu in tam je, in to Gestrin še dodatno izpostavi, tradicionalna sosedska solidarnost vendarle prevladala ideološko, najpogosteje od cerkve zapovedano, razdeljenost. </p><p>O tem, da je pri pri oblikovanju in legitimiranju kvizlinških enot sodelovala slovenska rimokatoliška cerkev, avtor poudarja na več mestih in je pri tem zelo natančen. Organizacije »okupatorjevih sodelavcev« naj bi »domači župniki« načrtovali že »vsaj od konca leta 1941«, ko so »z najožjim krogom cerkvi najbližjih ljudi […], začeli ustvarjati mrežo svoje organizacije«. Sicer pa o vlogi slovenske duhovščine pri delitvi na »poštene in nedolžne« ter na »kriminaliste [mišljeni so seveda kriminalci, op. p.] in komuniste« priča tudi eno od poročil iz fašističnih taborišč, kjer duhovniki, ki so obiskali internirance, pogosto ločijo med »nedolžnimi«, ki bi jih bilo treba »poslati domov«, in onimi, ki »so se udejstvovali pri komunističnem gibanju.«<a class="link_ref" href="op.html#oftn.12" title="12 Celotno Kratko poročilo o taborišču internirancev v Chiesinuovi si je mogoče ogledati v Škofijskem arhivu v Ljubljani. Oznak..."><sup>12</sup></a> »Župniki« <span class="pagebreak" id="pb.441">[ 441 ]</span>so bili najpogosteje tudi pisci prošenj za izpustitev internirancev (predvsem z Raba), ki bi se v zameno pridružili vaškim stražam.<a class="link_ref" href="op.html#oftn.13" title="13 Prvi interniranci so se začeli vračati že pred sredino decembra 1942 [] kot pripadniki ižanske vaške straže pa so proti part..."><sup>13</sup></a></p><p>Morda je tudi zaradi tega Gestrin bolj nepopustljiv do kolaboracije<a class="link_ref" href="op.html#oftn.14" title="14 Gestrinovo razumevanje pojma kolaboracija je precej podobno temu kar piše v The Oxford Companion to World War II Oxford Univ..."><sup>14</sup></a> »vodstva SLS pod vodstvom dr. Marka Natlačena, […] cerkvenih krogov s škofom Rožmanom in nekaterih drugih meščanskih veljakov« kot do sodelovanja posameznih vaščanov. Ljudje, ki so najbolj trpeli, so se po njegovem mnenju v klopčiču nasilja znašli zaradi politične in cerkvene elite. Kot je mogoče razbrati iz razdelka, ki govori o »izdajstvu, idejnem razslojevanju in nastanku vaških straž«, Gestrin zastopa stališče, da »tudi vaške straže niso zrasle iznenada«, temveč so »nastajale v sporazumu z vodstvom Slovenske legije kot javna formacija in postale del italijanskega vojaškega sistema v Ljubljanski pokrajini«. Posledica tega naj bi bili »ovaduhi«, ki »so italijanskim oblastem ovajali pristaše OF […].«</p><p>Z dejavnostjo ovaduhov naj bi se razplamtele tudi partizanske povračilne akcije. Ujete pripadnike Slovenske legije so mučili in pobijali, »dekleta, ki so se družila z Italijani«, pa, v najboljšem primeru, 'samo' »postrigli«. Sodeč po tem se je vrtinec medsebojnega nasilja dodobra razplamtel prav konec leta '42, v ta čas pa sodi tudi italijansko sistematično oboroževanje pripadnikov MVAC.<a class="link_ref" href="op.html#oftn.15" title="15 Sodeč po Gestrinovih podatkih so vaški stražarji dobili orožje slabše vrste predvsem [tisto op. p.] iz italijanskega plena v..."><sup>15</sup></a></p><p><span class="pagebreak" id="pb.442">[ 442 ]</span>Ko so na prizorišče prišli Nemci, je bila velika večina ljudi že opredeljena, »seznami na obeh straneh (pa) bolj ali manj popolni«. Gestrin pri tem misli na sezname aktivistov, ki so zbirali podatek o ljudeh, ki so sodelovali z domobranci in sezname, ki so jih slednji sestavljali o »partizanskih družinah«. Po njegovem prepričanju je bila v drugi polovici leta 1944 v 39 podkrimskih vaseh in naseljih »velika večina vaščanov […] na strani OF in partizanov«, in to kljub temu, da so »četrtino« popolnoma nadzorovali domobranci. Prav ta »dokončna opredelitev«, ki jo avtor predstavi v poglavju <span style="font-style:italic">Pod nemško okupacijo in domobransko prevlado</span>, pa je omogočila višek krvavega obračunavanja, v katerem nedvoumno vodi Frakelj s svojimi »apostoli«, ki so po Gestrinovih podatkih na različne načine pobili prek 70 ljudi. Med njihovimi žrtvami so bili v glavnem terenci in njihovi sorodniki.<a class="link_ref" href="op.html#oftn.16" title="16 Pred ustrelitvijo ali pobijanjem s koli so svoje žrtve praviloma mučili. Pri tem jih sodeč po avtorjevih izsledkih nista ome..."><sup>16</sup></a> Prav v uvodu tega poglavja Gestrin še enkrat poudari, da so bili »domobranci […] od okupatorja oskrbovana kvizlinška vojaška formacija«<a class="link_ref" href="op.html#oftn.17" title="17 V okviru nemške policije in oddelkov SS."><sup>17</sup></a> v nadaljevanju pa z drobnogledom sledi dokončni polarizaciji. Njegov zaključki so tudi v tem opisu zelo natančni, saj so tudi tokrat storilci in žrtve predstavljeni poimensko. Iz opisanega je jasno, da pred nasiljem niso bile varne niti redke neopredeljene družine, da so prebivalci zadnje leto vojne preživeli v stalnem strahu za gola življenja, zaradi česar je bila tudi končna osvoboditev podkrimskih vasi še posebej krvava. Domobranci so namreč, tako Gestrin, »še zadnji dan iz Ljubljane poslali močno patruljo vse do Bresta in Matene«, v spopadih dva dni pred tem pa je imela predvsem Gubčeva brigada »veliko mrtvih in ranjencev« in tudi »domobranci so na 'lojtrnikih' ... vozili svoje padle«.</p><p>S tem se je, kot pravi Gestrin, »začelo novo obdobje slovenske zgodovine«, ki nas zaposluje še danes in ki je v marsičem bolj jasno prav zaradi pričujoče razprave.</p><div class="byline">Oto Luthar</div></div></div></body></html>