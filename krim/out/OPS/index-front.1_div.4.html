<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>UVOD</title><meta name="author" content="Ferdo Gestrin in Oto Luthar"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/><link href="print.css" rel="stylesheet" type="text/css" media="print"/></head><body id="TOP"><div class="teidiv"><h1 class="maintitle"><span class="head">UVOD</span></h1><div class="preface" id="index-front.1_div.4"><div class="pagebreak" id="pb.8">[8]</div><div class="pagebreak" id="pb.9">9</div><p>V študiji z naslovom Svet pod Krimom, ki zajema območje treh krajevnih skupnosti, tj. Ig, Iška vas in Tomišelj, je prvič podan zgodovinski pregled tega majhnega območja slovenskega ozemlja od prazgodovine do zgodnje pomladi 1945, ko se je končala mora okupacije in nacističnega »novega reda« ter v Evropi morija druge svetovne vojne. Težišče besedila je na časovno kratkem, a zgodovinsko pomembnem času narodnoosvobodilnega boja. Motivi, ki so me vodili v to smer, so bili raznovrstni. Med drugim sem menil, da v zgodovinopisju o NOB primanjkuje podrobnih znanstvenih mikroštudij, ki morejo veliko prispevati k splošni zgodovinsko resnični podobi dogajanja. Izbrano območje je bilo zaradi mnogih specifičnosti še posebej primerno. Prav tako zame ni bilo sprejemljivo iztrgano in nekompleksno prikazovanje obravnavane snovi – še najbolj pa so motile enostranske, poenostavljene in nekritične ocene večplastnosti dogajanja na eni in na drugi strani.</p><p>V središče raziskave sem postavil ljudi, domačine na obeh straneh, njihovo množično odzivanje na splošno in lokalno dogajanje ter njihovo sodelovanje v njem in posledice, tudi negativne, ki so temu sledile. Usoda jih je v mnogih primerih premetavala z ene na drugo stran, v boj za eno ali drugo vizijo reševanja slovenskih eksistencialnih vprašanj tistega časa in poznejšega razvoja, v krvavi bratomorni boj, ki je dobival oblike in značilnosti državljanske vojne v pogojih okupacije in kolaboracije. Vojaško plat razvoja sem v besedilo vključeval le kot okvir splošnemu dogajanju, še posebej zaradi razumevanja vseh notranjih in zunanjih pretresov, telesnih in psihičnih naporov, strahu in groze, uničevanja materialnih dobrin in pomanjkanja, ran in smrti prizadetih.</p><p>Delo, ki je bilo po večletnih raziskavah zaključeno spomladi leta 1989, je morda prav zaradi metodoloških prijemov, razumevanja dogodkov in zato, ker je bilo napisano brez stereotipov, moralo čakati na objavo. Besedilo je po vsebinski plati, glede formulacij in ocen, uporabe virov in literature ostalo tako, kakor je nastalo pred leti.</p><p>V Ljubljani, avgusta 1993</p><p><span style="font-style:italic">Ferdo Gestrin</span></p></div></div></body></html>